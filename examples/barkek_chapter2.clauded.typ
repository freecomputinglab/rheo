#set document(
  title: "Wojna i motłoch. Sprzeczności nowoczesne w filozofii Hegla - Rozdział 2",
  author: "Bartosz Wójcik"
)

#pagebreak()

// Epigraphs
#quote[
Jest to nic innego jak przedstawienie tragedii w łonie etyczności, którą absolut wiecznie odgrywa sam ze sobą, wiecznie się rodząc i nadając sobie przedmiotowość, w tej swojej postaci wydając siebie cierpieniu i śmierci, by następnie powstać z popiołów ku swej boskości.

_RPN 90_
]

#quote[
Napoleon rozmawiając kiedyś z Goethem o istocie tragedii, wyraził pogląd, że tragedia nowoczesna tym głównie różni się od starożytnej, iż dziś los nie włada już ludźmi, a miejsce dawnego fatum zajęła polityka. Ona więc powinna dziś pełnić w tragedii rolę nowoczesnego losu, owej nieprzezwyciężonej potęgi, przed którą ugiąć musi się jednostka ludzka.

_WFDII 95_
]

#quote[
Dzieje powszechne nie są krainą szczęścia. Okresy szczęścia w dziejach to puste karty historii, ponieważ są to okresy zgody, okresy wolne od przeciwieństw.

_WFD 41_
]

#quote[
Jak coś może być obecne i zarazem nie istnieć?

_EPWII 193_
]

= Antynomie wiecznego pokoju

== Republika moralności

Wojny rewolucyjnej Francji sprowokowały w Niemczech najbardziej znaną filozoficzną odpowiedź na nie, czyli Kantowską teorię pokoju#footnote[W tym miejscu pomijamy złożoną relację pomiędzy filozofią Kanta a rewolucją francuską (powiązaną także z kwestią wojny i pokoju), na ten temat zob. np.: R. Comay, _Mourning Sickness_, dz. cyt., s. 26--55; S. Kouvelakis, _Philosophy and Revolution. From Kant to Marx_, przeł. G.M. Goshgarian, wstęp. F. Jameson, London & New York: Verso, 2003, s. 9--27; D. Losurdo, _Immanuel Kant. Freiheit, Recht und Revolution_, przeł. E. Brielmayer, Köln: Pahl--Rugenstein, 1987.]. Chociaż zarys tej teorii można odnaleźć w pierwszej rozprawie Kanta z filozofii historii, zatytułowanej _Idea powszechnej historii w aspekcie kosmopolitycznym_ (_Idee zur einer allgemeinen Geschichte in weltbürgerlicher Absicht_)#footnote[Tekst ów wydany był w dwóch przekładach na język polski (pod dwoma różnymi tytułami), w niniejszej pracy korzystam z drugiego wydania, zob. _RFH_.] z 1784 roku, to w pełnej formie zostanie wyrażona w pracach stanowiących już bezpośrednią reakcję na wojnę z lat 1792‒1795. Chodzi tutaj przede wszystkim o dwa teksty: _O porzekadle: To może być słuszne w teorii, ale nic nie jest warte w praktyce_ (_Über den Gemeinspruch: Das mag in der Theorie richtig sein, taugt aber nicht für die Praxis_) (1793) i oczywiście _Do wiecznego pokoju_ (_Zum ewigen Frieden_) (1795). Właściwe zrozumienie projektu „wiecznego pokoju"#footnote[Kant nie wymyślił samej idei „wiecznego pokoju". Za jej inicjatora można uznać ojca Charlesa-Irénée Castela de Saint--Pierre (1658--1743), który po kongresie pokojowym w Utrechcie (1713) opracował koncepcję, wedle której kraje chrześcijańskiej Europy mogłyby zawrzeć między sobą wiecznie trwający pokój. Swoje ideę wyłożył w traktacie filozoficzno--prawnym _Projet pour rendre la paix perpétuelle en Europe_. Dzieło to spotkało się z dużym odzewem pośród europejskich warstw wykształconych, prowokując liczne polemiki, w tym najbardziej znane Leibniza, Woltera i króla Fryderyka II (którego Saint--Pierre atakował za wojnę w Austrii). Do pomysłu wiecznego pokoju Saint-Pierre'a nawiązał -- tym razem bardziej afirmatywnie -- Jean-Jacques Rousseau w rozprawie _Jugement du Projet de paix perpétuelle de Monsieur l'Abbé de Saint-Pierre_, w której rozważał możliwości powołania Związku Europejskiego. Ostatecznie pomysł ten został uznany przez niego za „dobry w teorii, ale nic niewarty w praktyce", gdyż ustanowienie takiej federacji z konieczności wymagałoby użycia niedozwolonych środków przymusu. Sam Kant, jak podają redaktorzy jego _Rozpraw z filozofii historii_, z projektem ojca Saint-Pierre zapoznał się już około 1755/1756 roku i był wobec niego sceptyczny -- ale podobnie jak Rousseau, nie z powodu samej idei, lecz propozycji jej implementacji. Zob. I. Kant, _O porzekadle: To może być słuszne w teorii, ale nic nie jest warte w praktyce_, w: _RFH_, s. 150, przypis: 17.] wymaga wpisania go w szerszy kontekst myśli politycznej Kanta#footnote[Jak zauważa Marek Siemek: „Rozprawa o pokoju zakłada i wykłada całą filozofię praktyczną -- czyli etykę -- Kanta. Pytania o wojnę i pokój -- zresztą nie tylko o wojnę między państwami, lecz także o wojnę domową i pokój społeczny wewnątrz każdego państwa (pamiętajmy, że historyczny kontekst stanowią tu początki ponad ćwierć wieku trwającej ogólnoeuropejskiej wojny, którą wywołały dwie wielkie rewolucje nowoczesności: amerykańska i przede wszystkim francuska) -- są w niej bezpośrednio powiązane z pytaniem o uniwersalne zasady, podług jakich możliwa jest racjonalna konstrukcja polityczno-obywatelskiego ładu w porewolucyjnym, nowoczesnym świecie. (...) właśnie problematyka wojny i pokoju jest miejscem, gdzie jak w soczewce skupia się cały ten etos rozumnej autonomii i komunikacyjnego dialogu, jaki przedstawia sobą Kantowska filozofia wolności." (M.J. Siemek, _Wolność, prawo, sprawiedliwość. Filozofia praktyczna Kanta a polityczny etos nowoczesności_, w: tenże, _Wolność, rozum, intersubiektywność_, Warszawa: Oficyna Naukowa, 2002, s. 112)], zogniskowanej wokół dwóch problemów: _dziejów_ oraz relacji _polityki_ i _moralności_.

// Part 2 - Claude translation break

Historia stanowi część przyrody -- brzmi zasadnicza teza filozofii dziejów Kanta. Oznacza to, że podmiotem historii jest rodzaj ludzki jako gatunek przyrodniczy, który nieustannie zmierza -- wedle praw rządzonych naturą -- do postępu, czyli do osiągnięcia pełnego rozwoju możliwości i cech człowieka, do ukoronowania stworzenia. Dzieje zatem są procesem doskonalenia się człowieka jako gatunku, stopniowej realizacji jego źródłowych predyspozycji. Innymi słowy, „[w ‒ B.W.] dalekiej przyszłości rodzaj ludzki wypracuje w końcu stan, w którym będą mogły w pełni rozwinąć się wszystkie zarodki złożone w nim przez przyrodę, a jego powołanie tu, na ziemi, zostanie wypełnione"#footnote[I. Kant, _Idea powszechnej historii w aspekcie kosmopolitycznym_, w: _RFH_, s. 42.]. Jednak najważniejszym potencjałem, który przyroda zdeponowała w człowieku, jest jego spontaniczna wolność, która transcenduje „mechaniczny porządek zwierzęcego istnienia"#footnote[Tamże, s. 33.]. Przyroda stwarza więc istotę ludzką, której najbardziej własną możliwością bycia sobą jest wolność rozumiana jako _causa sui_, bycie swoją własną przyczyną -- tym, co najbardziej przyrodnicze w człowieku okazuje się jego zdolność do zanegowania naturalnej determinacji. Prawdziwy cel przyrody, jej najwyższy postęp, manifestuje się w ludzkiej wolności, będącej jednocześnie przyrody tej zaprzeczeniem i pełnym urzeczywistnieniem. Ów paradoks można ująć w formę kantowskiej _antynomii historii_: o postępie w dziejach należy myśleć _noumenalnie_, jako o aktywności wolnego człowieka, zarazem jednak należy myśleć o nim _fenomenalnie_, jako o koniecznym dziele samej natury#footnote[Zob. III antynomia czystego rozumu dotycząca pojęcia przyczynowości (koniecznej i wolnej), I. Kant, _Krytyka czystego rozumu_, dz. cyt., s. 185--195.].

Inteligibilna wolność człowieka i konieczny ład przyrody pozostają ze sobą nierozdzielne złączone. Nierozstrzygalna jest wobec tego jednoznaczna odpowiedź na pytanie, czy historią kierują jawne uczynki człowieka czy ukryty fortel przyrody#footnote[Zob. T. Kupś, _Historiozofia Immanuela Kanta jako moralna teleologia_, w: _RFH_, s. 19.]. Najdobitniej te logikę i wpisaną weń dwuznaczność wyraża słynna koncepcja „aspołecznej towarzyskości" -- nieuchronny antagonizm jednostek jako środek wybrany przez samą przyrodę dla realizacji ogólnoludzkich celów gatunkowych (czyli w ostateczności wyzwolenia od tej przyrody, zyskiwanego w świecie kultury jako „drugiej natury"). Jak argumentuje Kant:

#quote[
_Środkiem, którym posługuje się przyroda, ażeby mogły się rozwinąć wszystkie predyspozycje_ [ludzkości ‒ B.W.]_, jest antagonizm w społeczeństwie o tyle, o ile ostatecznie staje się on źródłem prawodawczego porządku_. Przez antagonizm rozumiem tutaj _nietowarzyską towarzyskość ludzi_ (_die ungesellige Geselligkeitt der Menschen_), tzn. ich pociąg do życia społecznego, który jednak łączy się z powszechnych oporem ustawicznie grożącym rozbiciem społeczeństwa. (...) W tym punkcie dokonuje się pierwszy prawdziwy krok od barbarzyństwa do kultury, która w istocie polega na krzewieniu społecznych wartości człowieka#footnote[I. Kant, _Idea powszechnej historii w aspekcie kosmopolitycznym_, w: _RFH_, s. 43. Sama ta dialektyczna myśl o postępowej roli antagonizmu wykorzystywanego przez przyrodę dla pogłębienia procesu uspołecznienia pojawiła się już w brytyjskim oświeceniu: w _Bajce o pszczołach_ Bernarda Mandeville'a wydawanej w różnych edycjach w latach 1714--1729 (tenże, _Bajka o pszczołach_, przeł. A. Glinczanka, W. Chwalewik, Warszawa: PWN, 1957), a w sposób bardziej systematyczny opracowana została przez Adama Fergusona w _Rozważaniach o historii społeczeństwa obywatelskiego_ z 1776 roku (tenże, _An Essay on the History of Civil Society_, London: T. Cadell, 1782). Siemek zauważa, że cała niemiecka kultura przełomu osiemnastego i dziewiętnastego wieku pozostawała w kręgu raczej wpływów oświecenia angielskiego niż francuskiego, w której to tradycji akcentowano powszechną harmonię fizyczno-duchową, jedność natury i człowieka ufundowaną na metafizycznym porządku doskonałego świata (zakwestionowanym natomiast w sceptyczno-materialistycznym oświeceniu francuskim), zob. np. M.J. Siemek, _Wolność i utopia w myśli filozoficznej Schillera_, Warszawa: Wydawnictwo UW, 2017, s. 50--53.].
]

Metafizyczną antynomię wolności i natury, która w planie społecznym swój wyraz znajduje w rozdarciu polityki i moralności, Kant proponuje rozwiązać poprzez ideę oświeceniowego państwa rozumu jako państwa celów (_Reich der Zwecke_)#footnote[Czyli państwa, którego wszyscy obywatele wypełniają imperatyw kategoryczny, zob. I. Kant, _Uzasadnienie metafizyki moralności_, przeł. M. Wartenberg, Kęty: Wydawnictwo Marek Derewiecki, 2009, s. 55. Siemek określa je mianem „na wskroś intersubiektywnej wspólnoty etycznych podmiotów", w której może się realizować zasada autonomii woli (najważniejsza idea Kantowskiej etyki). Zob. M.J. Siemek, _Etyka i polityka w świetle filozofii transcendentalnej_, w: tenże, _Fichte w kontekście_, wstęp: J. Kloc-Konkołowicz, Warszawa: Wydawnictwo UW, 2017, s. 227.]. Problem samego ufundowania polityki w moralności i wzajemnego oddziaływania obu sfer stanowi jedno z kluczowych zagadnień dla współczesnych badaczy filozofii społecznej królewieckiego myśliciela#footnote[Zob. np.: M.J. Siemek, _Wolność, prawo, sprawiedliwość_, dz. cyt.,; J. Habermas, _Strukturalne przeobrażenia sfery publicznej_, dz. cyt., s. 215--241; S. Kouvelakis, _Philosophy and Revolution_, dz. cyt., s. 16--19.]. Na ogół postuluje się, że właśnie teoria pokoju dostarcza dowodu na jedność pomiędzy „czystym" rozumem praktycznym -- _moralnością_ -- a jego „zastosowaniem" w historii i społeczeństwie -- _polityką_. Istnieje ścisły związek między apriorycznym prawodawstwem rozumu praktycznego, a urzeczywistnianiem się owych praw w sferze polityki, w postaci idei _słusznego prawa_ i _sprawiedliwości_#footnote[Zob. M.J. Siemek, _Wolność, prawo, sprawiedliwość_, dz. cyt., s. 109--110.]. Moralność bez polityki jest bezsilna, polityka zaś bez moralności -- ślepa. Czysty rozum praktyczny zadaje dwa pytania: _moralne_ -- „co jest zgodne z prawem; co powinniśmy czynić"? oraz _polityczne --_ „jak zapewnić prawu obowiązywanie; jak urzeczywistnić to, co być powinno?". W „Dodatku" _Do wiecznego pokoju_ czytamy:

#quote[
W prawdziwiej polityce nie można zatem uczynić ani jednego kroku, nie złożywszy uprzednio hołdu moralności i chociaż polityka sama w sobie jest sztuką trudną, to jednak pogodzenie jej z moralnością żadną sztuką nie jest, moralność rozcina bowiem węzeł, którego polityka rozwinąć nie potrafi, o ile obydwie pozostają we wzajemnej sprzeczności. Prawo człowieka musi zostać uznane za święte, chociażby panującą władzę miało to kosztować bardzo wiele poświęcenia#footnote[I. Kant, _Do wiecznego pokoju_, w: _RFH_ 198.].
]

Widzimy, jak zapośredniczają się trzy elementarne pojęcia kantowskiej filozofii praktycznej -- moralność, prawo i polityka. Etyka, dla której naczelną kategorią jest powszechne obowiązywanie słusznego prawa, stanowi w tym kontekście rozumną formę polityki. Sprowadzanie polityki do moralności wcale nie oznacza odwracania się tej pierwszej od działania w realnym świecie.

#quote[
To jednak jasne -- zauważa Étienne Balibar -- że polityka w pojęciu Kanta nie znajduje się ani po stronie moralności i obowiązku, ani po stronie prawa i jego skuteczności, ale właśnie w powiązaniu, praktycznej „syntezie" tych dwóch niezależnych elementów. Polega ona na rządzeniu ludźmi w taki sposób, że działają oni wedle tych dwóch kryteriów#footnote[E. Balibar, _Trwoga mas. Polityka i filozofia przed Marksem i po Marksie_, przeł. A. Staroń, Warszawa: Wydawnictwo Akademickie „Dialog", 2007, s. 102.].
]

// Part 3 - Claude break 

Polityczna wspólnota wolnych obywateli okazuje się medium zapośredniczenia polityki i moralności. Kant stawia dwa postulaty takiej wspólnocie: ustrój każdego państwa obywatelskiego powinien być republikański (ale nie demokratyczno-egalitarystyczny), a stosunki między państwami powinny zostać uregulowane w ramach kosmopolitycznej federacji gwarantującej wieczny pokój. Nakładają się na siebie _wewnętrzna_ wolność obywatelska i _zewnętrzny_ pokój kosmopolityczny jako transcendentalne warunki porządku doskonale sprawiedliwego, w którym „władzę powinien sprawować tylko rozum"#footnote[I. Kant, _Krytyka władzy sądzenia_, przeł. J. Gałecki, Warszawa: PWN, 2004, s. 428.]. Zdaniem Habermasa podstawą takiego porządku -- oświeconego i zarazem oświecającego państwa -- jest „jawność publiczna", konstytuująca „sferę publiczną" (_Öffentlichkeit_)#footnote[Zob. J. Habermas, _Strukturalne przeobrażenia sfery publicznej_, dz. cyt., s. 218--219.]. W stanie będącym syntezą ustroju obywatelskiego i wiecznego pokoju „wszelkie działania polityczne muszą dać się w wymiarze publicznym wyprowadzić z tego, co stanowi podstawę norm, co do których z kolei wykazano przed opinią publiczną, że są normami powszechnymi i rozumowymi"#footnote[Tamże, s. 227.]. Dochodzi wówczas do transformacji polityki w moralność. _Polityka staje się moralnością_ („zgodna z prawem w ogóle"), a _moralność zyskuje polityczną sprawczość_ („panowanie normy") tylko w ramach kosmopolitycznej republiki, urzeczywistniającej prawo powszechne i wieczny pokój#footnote[Zob. I, Kant, _Do wiecznego pokoju_, dz. cyt., s. 203.]. Innymi słowy, projekt ten można określić mianem kosmopolitycznej sfery publicznej, w której obywatele dokonują „publicznego użytku z własnego rozumu"#footnote[I. Kant, _Odpowiedź na pytanie: czym jest oświecenie?_, w: _RFH_ 45--46.].

Kantowska oświeceniowa republika jest liberalnym państwem prawa, które powstaje „w mieszczańskich domach"#footnote[Zob. J. Habermas, _Strukturalne przeobrażenia sfery publicznej_, dz. cyt., s. 223.]. Rodzi się ona ze świata salonów literackich i klubów dyskusyjnych, w których wykształceni obywatele rozprawiają o polityce i kulturze otaczającego ich świata. Ów obieg myśli uwarunkowany jest przez ekonomiczną infrastrukturę sfery publicznej, opierającą się na swobodnej konkurencji konsumentów i właścicieli. Autonomia kantowskiego obywatela, uczestnika publiczności „tkwi korzeniami w sferze obrotu towarowego"#footnote[Tamże, s. 229.]. Cyrkulacja idei użytkowników rozumu swą „ziemską podstawę" znajduje w wolnej konkurencji rynkowej. Dlatego bycie obywatelem oznacza dla Kanta spełnianie jednego warunku (wyłączywszy fakt, że dzieci i kobiety były z tego pojęcia wykluczone):

#quote[
mianowicie żeby był _panem samego siebie_ (_sui iuris_), a co się z tym wiąże, by posiadał jakąkolwiek własność (można tu także zaliczyć wszelką sztukę, rzemiosło, sztuki piękne lub nauki), z której jest się w stanie utrzymać (...); a zatem ażeby nie służył nikomu innemu aniżeli wspólnocie we właściwym znaczeniu słowa _służba_#footnote[I. Kant, _O porzekadle_, dz. cyt., s. 134--135.].
]

Wobec tego z obywatelskiej sfery publicznej wykluczony zostaje robotnik najemny -- jego jedynym towarem na wymianę jest siła robocza, a nie posiadane dobro -- i plebejusz, który nie ma _nic_ na wymianę. Państwo celów okazuje się zatem drobnomieszczańską#footnote[„Drobnomieszczańską", ponieważ każdy nawet najdrobniejszy i najbardziej prymitywny wytwórca czy posiadacz towarów ma w niej zagwarantowane obywatelstwo, jako uczestnik swobodniej konkurencji.] republiką kupiecką, a warunkiem rezonującego _citoyen_ okazuje się pracujący _bourgeois_. Nowoczesny prozaiczny _Bürger_ przebiera się w szaty cnotliwego antycznego _polites_. Słowem, obywatel publiczności jest abstrakcją mieszczanina, produkuje opinie zamiast towarów. Kant tym samym staje się czołowym ideologiem#footnote[Ideologiczną funkcję sfery publicznej u Kanta rozpoznał już Hegel, zob. J. Habermas, _Strukturalne przeobrażenia sfery publicznej_, s dz. cyt.,. 242--250.] i filozoficznym „ojcem założycielem" _liberalnego_ modelu mieszczańskiej sfery publicznej, która ufundowana jest na stłumieniu _plebejskich_ wariantów publiczności#footnote[Habermas stłumienie to przypisuje dialektyce postępu historycznego, w którym wiodącą rolę odgrywała burżuazja i jej instytucje, a nie plebejskie masy. Jednak jego pominięcie plebejskich i ludowych publiczności spotkało się z szeroką krytyką badaczy, zarzucających mu nierzetelność historyczną i uproszczenia charakterystyczne dla liberalnej ideologii (zob. np. A. Kluge, O. Negt, _Public Sphere and Experience. Analysis of the Bourgeois and Proletarian Public Sphere_, przeł. P. Labanyi i in., London & New York: Verso, 2016; F. Jameson, _On Negt and Kluge_, October 46/ 1988 (jesień), s. 151--177; E. Majewska, _Kontrpubliczności ludowe i feministyczne_, Warszawa: Instytut Wydawniczy Książki i Prasy, 2018, s. 115--142.)]. Konsekwencja, jaka z tego płynie dla filozofii państwa, jest następująca: lud empiryczny (obejmujący obywateli i nie-obywateli, mieszczan i plebejuszy) stanowi jednocześnie _przesłankę_ dla powstania państwa i _przeszkodę_ dla jego uformowania się#footnote[Zob. E. Balibar, _Trwoga mas_, dz. cyt., s. 91.]. W ramach państwa rozumu -- syntezy polityki i moralności -- lud ów musi zostać odgórnie, drogą oświeceniowych reform, przekształcony, aby każdy stał się obywatelem kierującym się imperatywem kategorycznym. Dzięki temu lud empiryczny zamieniony zostaje w lud noumenalny -- społeczeństwo obywatelskie (_bürgerliche Gesellschaft_)#footnote[W zasadzie bardziej adekwatnym przekładem byłoby _społeczeństwo mieszczańskie_, ponieważ niemiecki _Bürger_ reprezentuje typową postawę _banauzyjską_ charakteryzującą kupców i rzemieślników dążących do zaspokojenia swoich prywatnych interesów przeciwstawną wobec mentalności _tymotejskiej_ antycznego żołnierza-obywatela, poświęcającego się dla ogólności (o filozoficznej genealogii liberalnego społeczeństwa mieszczańskiego zob. N. Gładziuk, _Polityka jako współżycie z wrogiem: rodowody koncepcji liberalnej_, w: _Koncepcje polityki_, red. W. Wesołowski, Warszawa: Wydawnictwo Naukowe Scholar 2009, s. 29--64).]. W tym procesie państwo powszechne pełni rolę najwyższego oświeceniowego edukatora, jest zbiorowym wcieleniem Kantowskiego intelektualisty#footnote[Zob. S. Kouvelakis, _Philosophy and Revolution_, dz. cyt., s. 13.], który naucza ludzi ich własnych praw, przedstawia im reguły ich zbiorowej wolności, wolności autonomicznej jednostki ograniczonej tylko wolnością innych. Państwo zatem ma ostatecznie zapewnić ramy dla społecznej reprodukcji liberalnego systemu wzajemnie konkurujących ze sobą na rynku towarów i opinii _citoyen-bourgeois_. W tak nakreślonym horyzoncie ideologicznym można dopiero rozważyć projekt wiecznego pokoju, zrodzony z ducha handlu#footnote[Zob. I. Kant, _Do wiecznego pokoju_, dz. cyt., s. 187.].

== Pokój oświecenia

Problematyka wojny i pokoju ujmowanych w sensie moralno-politycznym po raz pierwszy pojawia we wspomnianej już rozprawie _Idea powszechnej historii w aspekcie kosmopolitycznym_, napisanej przez Kanta w Królewcu w 1784 roku, pod koniec panowania „króla-żołnierza" Fryderyka II Wielkiego, który przekształcił swoje państwo w skoszarowaną potęgę militarną. Fryderycjańskie Prusy swoją pozycję międzynarodową zbudowały dzięki zwycięskim wojnom, cywilizacyjnie, ekonomicznie i społecznie pozostając wciąż zacofanym krajem, pogrążonym w stosunkach feudalnych. Trudno doprawdy wyobrazić sobie bardziej adekwatne w owym czasie miejsce na mapie Europy do snucia filozoficznego namysłu nad istotą i charakterem wojny, szczególnie że filozof dobrze pamiętał jeszcze spustoszenia, które przyniosła jedna z najbardziej krwawych i bezsensownych wojen nowożytnej Europy, czyli wojna siedmioletnia, wynosząca skądinąd Prusy do rangi światowej potęgi.

Kant w tezie siódmej swojego tekstu zauważa, że ustanowienie doskonałego ustroju obywatelskiego (republiki rozumu) wymaga uregulowania „stosunków zewnętrznych między państwami"#footnote[I. Kant, _Idea powszechnej historii w aspekcie kosmopolitycznym_, w: _RFH_, s. 37. Słusznie zauważa Balibar, że „ścisłe połączenie dwóch form «handlu» (cyrkulacji towarów _oraz_ cyrkulacji idei, a więc wolnej cyrkulacji ludzi jako towarów _oraz_ jako intelektualistów), stanowiło warunek naturalny (ale niewystarczający) pokoju powszechnego" (E. Balibar, _Trwoga mas_, dz. cyt., s. 122, p. 70).]. Przyroda, występując w roli siły napędzającej historię, posługuje się antagonizmem pomiędzy ludźmi i całymi społeczeństwami, aby przez stan wojen i konfliktów doprowadzić ostatecznie do pokoju. Droga do związku narodów, kosmopolitycznej federacji wiedzie przez barbarzyństwo, które rozgrywa się na scenie dziejów. Zauważa:

#quote[
Zatem wszystkie wojny (co prawda, nie w zamierzeniach ludzi, ale przecież w zamierzeniach przyrody) są próbami wprowadzenia nowych stosunków pomiędzy państwami poprzez zniszczenie, a co najmniej rozbiór starych organizmów politycznych i stworzenie nowych, które z kolei czy to z przyczyn wewnętrznych, czy też zewnętrznych również nie będą mogły się utrzymać i dlatego muszą przecierpieć rewolucje#footnote[Tamże, s. 38.].
]

// Part 4 - Continuing main text

Dopiero ustanowienie federacyjnego ustroju obywatelskiego może przerwać tę destrukcyjną spiralę postępu. Kant wskazuje tu na teleologiczną strukturę historii, która wykorzystuje dotychczasowe wojny, by doprowadzić do kresu wszelkich wojen -- tj. do punktu, gdzie ta stanie się niemożliwa. Dlaczego taki stan jest dla filozofa konieczny z punktu widzenia jego koncepcji dziejów? Ponieważ prowadzenie wojen nie pozwala na realizację naturalnych predyspozycji gatunku ludzkiego, hamuje ono bowiem możliwość wolnej egzystencji poszczególnych narodów, zawsze narażonych na ryzyko zniszczenia w wojennej zawierusze.

#quote[
Innymi słowy: choć z powodu zużycia wszystkich sił jednej wspólnoty na zbrojenia przeciwko innej, z powodu spustoszenia spowodowanego przez wojny, przede wszystkim zaś z powodu konieczności ciągłego pozostawania w gotowości do nich, pełny rozwój predyspozycji zostaje zahamowany. Równocześnie wynikające stąd cierpienia zmuszają nasz gatunek, ażeby dla wzajemnego oporu państw względem siebie, który sam w sobie jest zbawienny i który wynika z ich wolności, znaleźć prawa równowagi i zjednoczonej władzy. To z kolei stanie się jego legitymacją (_Nachdruck_), a zatem wprowadzi kosmopolityczny stan powszechnego bezpieczeństwa wszystkich państw (...)#footnote[Tamże, s. 39.].
]

Krytyka wojny przebiega tutaj dwutorowo. Z perspektywy _transcendentalnej_ stanowi ona zaburzenie teleologicznego rozwoju gatunku ludzkiego, uniemożliwia bowiem ukonstytuowanie się ustroju republikańskiego w każdym z państw, który to ustrój zapewnia polityczno-prawną ramę dla racjonalnego i moralnego życia jednostki. Warunkiem możliwości Kantowskiego moralnego ładu obywatelskiego jest zatem wieczny pokój. Natomiast z perspektywy _fenomenalnej_ wojna pociąga za sobą destrukcyjne skutki w codziennej egzystencji narodów, powodując zniszczenia i masowe cierpienia i jako taka uosabia antycywilizacyjne barbarzyństwo. Jest także ekonomicznie niekorzystna dla państwa, pochłania bowiem środki, które powinny zostać zainwestowane w edukacyjny projekt publicznego oświecenia (o czym czytamy w tezie ósmej rozprawy):

#quote[
I tak, choć na przykład władcy naszego świata nie mają pieniędzy na powszechne instytucje nauczania i w ogóle na to wszystko, co dotyczy dobra świata, bo wszystkie środki już z góry przeznaczyli na przyszłe wojny (...). Wreszcie sama wojna staje się powoli nie tylko przedsięwzięciem skomplikowanym, niepewnym co do wyniku dla obu stron, lecz również bardzo ryzykownym z powodu tego swego skutku, jakim są rosnące długi wojenne (ten nowy wynalazek), których spłaty nie przewiduje się#footnote[Tamże, s. 41.].
]

I, jak dodaje w rozprawie _O porzekadle: To może być słuszne w teorii, ale nic nie jest warte w praktyce_ (z 1793 roku, czyli już po wybuchu wojny rewolucyjnej), coraz większa liczba wojen prowadzi do zwiększania kosztów#footnote[„Chęć, by innego ujarzmić lub ograbić go z tego, co do niego należy, zawsze miała miejsce i nigdy nie można pomniejszać koniecznych do obrony zbrojeń, które często czynią pokój jeszcze bardziej ciężkim i dla wewnętrznego dobrobytu bardziej niszczącym aniżeli sama wojna. Przeciwko temu nie ma innego środka oprócz prawa międzynarodowego, ugruntowanego na publicznych i wspartych przez siłę prawach, którym powinno podporządkować się każde państwo" (I. Kant, _O porzekadle_, dz. cyt., s. 150).] -- związanych z liczniejszą armią i drogim technologiami militarnymi: „Żaden pokój nie trwa tak długo, ażeby poczynione w jego okresie oszczędności były równe wydatkom na następną wojnę, zaś wynalazek długu państwowego stanowi co prawda pomysłowy, ale w ostatecznym rozrachunku samounicestwiający się środek"#footnote[Tamże, s. 149.].

Abstrahując od naiwnego historiozoficznego optymizmu Kanta -- wieszczącego na niecałe dziesięć lat przed wybuchem „wojny dwudziestoletniej" w Europie bliskość „powszechnego stanu kosmopolitycznego" -- jego krytyka techniczno-praktycznego aspektu wojny (wysokie koszty, zaciągnięte długi, niepewna lokata kapitału i tak dalej) antycypuje typową liberalną krytykę polityki zbrojeniowej i militarnej. Dla nowoczesnego _bourgeois_ ryzyko zniszczenia świętego fundamentu własności niesione przez wojny zagraża tylko jego interesom. Kapitalistyczne społeczeństwo handlowe, w ustach jego wczesnych ideologów, będzie w teorii nieufne wobec wojen#footnote[Na myślenie Kanta w tym aspekcie na pewno znaczący wpływ wywarł Monteskiusz ze swoją koncepcją liberalnej wspólnoty politycznej, zob. N. Gładziuk, _Polityka jako współżycie z wrogiem_, dz. cyt., s. 32--50. W kontekście obecnej wojny Rosji z Ukrainą teza ta ponownie ukazuje swoją aktualność: elity krajów europejskich, które mają najwięcej wspólnych interesów gospodarczych z Federacją Rosyjską (Niemcy, Włochy czy Austria),są za jak najszybszym zakończeniem konfliktu i powrotem do _business as usual_.], choć społeczna praktyka dowiedzie raczej, że na wojnach tych można całkiem dobrze zarobić, szczególnie gdy idea wspólnego globalnego rynku pozostaje projekcją przyszłości. Ciekawe, że Kant przy okazji ekonomicznego wymiaru wojny wskazuje na mechanizm długu państwowego, który dla liberalnych zwolenników _laissez faire_ -- do dnia dzisiejszego -- reprezentuje najbardziej opresyjne oblicze państwowego molocha, „okradającego" w ten sposób swoich obywateli.

W 1795 roku, kiedy Francja podpisała z Prusami pokój w Bazylei, Kant opublikował swoją najważniejszą rozprawę z filozofii politycznej, czyli traktat _Do wiecznego pokoju_#footnote[Tytuł rozprawy i pierwsze jej zdanie („Czy ów satyryczny napis z szyldu holenderskiego karczmarza, na którym namalowany był cmentarz, odnosi się do _ludzi_ w ogóle, czy w szczególności do nigdy niesytych wojen przywódców państw, albo tylko do filozofów śniących ów słodki sen -- może pozostać nierozstrzygnięte", I. Kant, _Do wiecznego pokoju_, dz. cyt., s. 164) nawiązuje do uwag Leibniza przeciwko Saint-Pierre'owi: „Przypominam sobie napis nad jakąś bramą cmentarną, który głosił: _wieczny pokój_. Bo umarli nie biją się między sobą, żywi są jednak innego zdania i najpotężniejsi spośród nich nie przywiązują do werdyktu sądu żadnej wagi" (Leibniz, _Codex Juris Genetium Diplomaticus_, Hanower 1693, cyt. za: _RFH_, s. 164; przypis: 1.)]. Ta zbieżność na pewno nie jest przypadkowa, albowiem tekst na poziomie formalnym naśladuje ówczesne traktaty pokojowe, dzieli się na: „artykuły wstępne" (_Präliminarartikel_), „artykuły ostateczne" (_Definitivartikel_) oraz „artykuły tajne" (_Geheimartikel_). I tak, te pierwsze, których jest sześć, określają warunki wstępne ustanowienia powszechnego pokoju -- część z nich ma charakter _stricte_ formalno-prawny (na przykład pierwszy, odróżniający zawieszenie broni od pokoju#footnote[Zob. I. Kant, _Do wiecznego pokoju_, dz. cyt., s. 165.]), część natomiast polityczno-moralny (na przykład trzeci -- postulat zniesienia wojska regularnego, stanowiącego ciągły potencjał dla wybuchu wojny#footnote[Tamże, s. 166.] -- czy szósty, zakazujący niemoralnych metod prowadzenia wojny#footnote[Tamże, s. 168.]). Artykuły wstępne projektują rozwiązania, które należałby wprowadzić w ramach istniejących stosunków między państwami jako podstawę do pełnego urzeczywistnienia idei pacyfistycznej. Osiągnięcie _wiecznego pokoju_ wymaga zmiany samej formy prowadzenia dotychczasowych wojen i zawierania umów. Dlatego pisze Kant: „Pewna doza zaufania do sposobu myślenia wroga musi być zachowana nawet pośród działań wojennych, gdyż inaczej nie mógłby zostać zawarty żaden pokój, zaś działania wojenne przemieniłyby się w wojnę niszczycielską"#footnote[Tamże.]. Bez wzajemnego zaufania pomiędzy państwami prowadzącymi wojnę -- rozumianego jako zdolność do przestrzegania umowy -- nie można w ogóle pomyśleć o perspektywie pokoju.

// Part 5 - Continuing main text

Trzy _Artykuły ostateczne_ natomiast kreślą już warunki konieczne dla zapanowania wiecznego pokoju (na trzech obszarach obowiązywania prawa -- wewnątrzpaństwowym, międzynarodowym oraz kosmopolitycznym). O ile wojna jest dzikim _stanem naturalnym_ dla człowieka, o tyle pokój jest moralnym _zadaniem do ustanowienia_#footnote[Zob. tamże, s. 170.] dla ustroju obywatelskiego:

+ _W relacji obywatela do państwa_ będzie nim porządek republikański, stanowiący dla Kanta transcendentalną podstawę dla każdego empirycznego państwa#footnote[W _Sporze fakultetów_ Kant rozwija tę koncepcje: „Idea -- powiada się w sporze fakultetu filozoficznego z fakultetem prawnym -- konstytucji zgodnej z naturalnymi prawami ludzi, zgodnie z którą ci, którzy należą do przestrzegających prawa, będą zjednoczeni, sami powinni być prawodawcami, leży u podstaw samych form państwowych, zaś wspólnota, która zgodnie z tą ideą pomyślana została przy użyciu czystych pojęć rozumu, zwie się platońskim _ideałem_ (_res publica noumenon_) i nie jest pustym wymysłem, ale wieczną, zapobiegającą wszelkim wojnom normą dla każdego ustroju obywatelskiego" (I. Kant, _Spór fakultetów_. _Wznowione pytanie czy rodzaj ludzki stale zmierza ku temu, co lepsze?_, przeł. i wstęp: M. Żelazny, Lubicz: Wydawnictwo Rolewski, 2003, s. 142--143). Tyle że dla Kanta ideał ma znaczenie jak najdalsze od platońskiej idei konstytutywnej dla rzeczywistości, gdyż można mu przypisać funkcję jedynie regulatywną, oznacza „ideę _in individuo_, tj. pewną poszczególną rzecz dającą się jedynie przez ideę określić lub też przez nią określoną" (I. Kant, _Krytyka czystego rozumu_, t. 2., dz. cyt., s. 310; zob. też: J. Habermas, _Strukturalne przeobrażenia sfery publicznej_, dz. cyt., s. 236--238). Słowem, ideał jest tylko wzorem, wytyczną dla naszych czynów.]. Republikańskość oznacza „sposób rządzenia" (zgodny z powszechnym prawodawstwem, a zatem gwarantujący pokój#footnote[Jak czytamy w kodzie _Fragmentu królewieckiego_: „wojna nie może być zażegnana przez nic innego, jak przez prawdziwy _republicanism_ potężnego państwa -- i bez jej uniknięcia postęp nie jest możliwy. Jednak nawet wojna prowadzi do republikanizmu i w końcu musi do niego doprowadzić. Kiedy więc wojna zaniknie? Gdy wolność i równość, które są przyczynami tego, że nie dochodzi do wojen, bez końca będą rodzić kulturę coraz to lepszych uczynków, jak również postępu" (I. Kant, _Fragment królewiecki. Wznowione pytanie: czy rodzaj ludzki stale zmierza ku temu, co lepsze?_, w: _RFH_, s. 234--235).]), a nie „formę rządów" (tutaj wyróżnia się zgodnie z tradycją antyczną: monarchię, arystokrację i demokrację). Jak już wcześniej zauważyliśmy, republika rozumu nie jest bynajmniej demokracją, która w duchu Arystotelesowskim zostaje utożsamiona z despotyzmem większości. Co za tym idzie, formą najbardziej sprzyjającą obywatelskiej republice jest monarchia konstytucyjna, w ramach której król jest przedstawicielem narodu jako całości (a nie jego większość, jak w demokracji, czy mniejszość, jak w rządach arystokratów)#footnote[„Można byłoby zatem powiedzieć: im mniejszy jest personel władzy państwowej (liczba osób sprawujących władze), im większa natomiast jej reprezentatywność, tym bardziej ustrój państwowy odpowiada możliwościom republikanizmu i można żywić nadzieje, że poprzez stopniowe reformy w końcu się do niego wzniesie. Z tego względu w arystokracji jest już trudnej aniżeli w monarchii osiągnąć ów jedyny, w pełni praworządny ustrój, zaś w demokracji nie jest to możliwe inaczej aniżeli przez zdająca gwałt rewolucje" (tamże, s. 171). Demokracja zatem może być republikańska, ale tylko za cenę rewolucji, którą Kant odrzuca na rzecz reformy jako bardziej rozumowego i cywilizowanego sposobu uprawiania polityki.].

+ _W relacji między państwami_ będzie to „związek narodów" -- kosmopolityczna federacja, która wcale nie jest światowym państwem, ale jego przeciwieństwem: „zamiast pozytywnej idei _republiki światowej_, tylko _negatywny_ surogat ciągle rozszerzającego się _związku_, trwającego i chroniącego przed wojną, jest w stanie zatrzymać strumień wrogich i nakierowanych na obchodzenie prawa skłonności, a i to przy ciągłym zagrożeniu, że sojusze mogą się załamać"#footnote[Tamże, s. 178.]. Kontrowersje pośród interpretatorów budzi związana z ową federacją kwestia uprawnień, które miałby posiadać „ośrodek federalny" wobec innych państw. Czy mógłby przymuszać je do przestrzegania prawa międzynarodowego? W jaki sposób mógłby ów przymus wywierać? Wreszcie, czy taki ośrodek zogniskowany na jednym najbardziej oświeconym narodzie („szczęśliwie ukonstytuowanym jako republika"#footnote[Zob. tamże, s. 177.]) nie zamieniłby się w despotyczne państwo światowe, przed którym miał chronić? Kant pozostawia te problemy bez jednoznacznego rozstrzygnięcia#footnote[Zob. M. Zahn, _Kantowska teoria pokoju_, przeł. M. Poręba, w: _Filozofia transcendentalna a dialektyka_, red. M. J. Siemek, Warszawa: Oficyna Naukowa, 1994, s. 14.].

+ _W relacji obywatela do porządku kosmopolitycznego_. Kluczowe dla zachowania uniwersalnego pokoju ma być przestrzeganie prawa do gościnności (_Hospitalität_), czyli powszechnego prawa do migracji. Nie ma żadnego obszaru ziemi, który byłby wyłączną własnością danej społeczności, narodu czy jednostki -- dlatego przybysz nie może być traktowany wrogo#footnote[Zob. I. Kant, _Do wiecznego pokoju_, dz. cyt., s. 178.]. Właściwym rezultatem utopii wiecznego pokoju miałby być taki globalny porządek, w którym wymiana -- zarówno handlowa, kulturowa i społeczna -- zachodziłaby bez żadnych przeszkód, a intensywność więzi międzyludzkich zwiększyłaby się za sprawą rozwoju lokomocji, komunikacji i przepływu informacji. Kant antycypuje tym samym liberalną ideę globalizacji -- światowej wspólnoty, w której „naruszanie prawa w _jednym_ miejscu odczuwane jest _wszędzie_"#footnote[Tamże, s. 181.].

Poza właściwymi artykułami w rozprawie zawarte są jeszcze dwa dopiski -- „O gwarancji wiecznego pokoju" oraz „artykuł tajny" -- z których pierwszy jest szczególnie godny uwagi, ponieważ zawiera filozoficzne uzasadnienie całego projektu. Kant rozwija tam swoją kluczową ideę filozofii dziejów (zaprezentowaną już w _Idei powszechniej historii..._) o przyrodzie jako znaturalizowanej opatrzności#footnote[Jak zauważa Siemek, to podstawienie przyrody w miejsce właściwej historii jest dziedzictwem filozofii oświeceniowej -- „Kantowska «natura» («przyroda») jest tu kryptonimem własnej _historyczności_ ludzkiego uspołecznienia" (M.J. Siemek, _Filozofia wobec wyzwań społecznej modernizacji_, w: _HF_ 165).], urzeczywistniającej w historii swój ostateczny cel -- „umoralnienie" człowieka. Wojna zostaje wpisana w tę naturalistyczno-teleologiczną narrację, Kantowską historiozofię, stając się odpowiedzialną za wygnanie ludzi w najdalsze zakątki ziemi i za ustanowienie pierwotnych stosunków prawnych między nimi#footnote[Zob. _Do wiecznego pokoju_, dz. cyt., s. 183.]. Jednak w epoce nowoczesnej, w której panuje burżuazyjny duch handlu, a feudalnego wojownika zastąpił mieszczański dorobkiewicz, wojna winna zostać wyparta przez pokój.

#quote[
Tak, jak przyroda z jednej strony mądrze rozdzieliła narody, spośród których wola każdego państwa i to nawet ugruntowana w samym prawie międzynarodowym, chętnie chciałaby sobie podporządkować chytrością lub siłą inne państwa, tak z drugiej strony jednoczy ona mocą wzajemnego, korzystnego interesu te narody, których pojęcie prawa kosmopolitycznego nie ochroniłoby przed przemocą i wojną. Jest to _duch handlu_, który nie może współistnieć z wojną i wcześniej lub później zawładnie każdym narodem. Ponieważ ze wszystkich mocy (środków) podległych władzy państwowej _moc pieniędzy_ okazuje się najbardziej niezawodna, to państwa czują się zmuszone (naturalnie nie przez pobudki moralne) popierać uczciwy pokój i wszędzie w świecie, gdzie tylko zagrażałaby wojna, zapobiegać jej przez swe pośrednictwo, tak jak gdyby w tym celu znajdowały się w trwałym przymierzu; wielkie bowiem związki, zawiązane w celu wojny, z natury rzeczy bardzo rzadko mogą urzeczywistnić się, a jeszcze rzadziej być udane. W ten sposób poprzez sam mechanizm ludzkich skłonności przyroda gwarantuje wieczny pokój (...)#footnote[Tamże, s. 187.].
]

// Part 6 - Continuing main text

W dotychczasowym wywodzie Kant argumentował, że to przyroda za pośrednictwem ukonstytuowanej przez ludzi powszechnej republiki obywatelskiej niesie obietnicę wiecznego pokoju. Jednak w powyższym fragmencie można rozpoznać ukryty materialny warunek Kantowskiego projektu pokoju: „_moc pieniędzy_ okazuje się najbardziej niezawodna". A zatem to _panowanie kapitalistycznych relacji społecznych_, globalnego rynku, okazuje się fundamentem dla _panowania prawa i moralności_ w aspekcie kosmopolitycznym. Sama idea kosmopolityzmu jest zatem kryptonimem światowego kapitału -- im więcej handlu, międzynarodowego przepływu towarów i pieniędzy, tym bliżej do powszechnego pokoju. Kant ponownie jawi się jako czołowy ideolog mieszczańsko-kapitalistycznej sfery publicznej. To nie skończony człowiek i jego zawsze ograniczone czyny, to nawet nie przyroda, fortel sterujący dziejami, ale właśnie pieniądz posiada realną moc ustanawiania pokoju: „Czego nie jestem w stanie zrobić jako _człowiek_, czego nie są w stanie zrobić wszystkie siły mojej indywidualnej istoty, to jestem w stanie zrobić przy pomocy _pieniądza_"#footnote[K. Marks, _Rękopisy ekonomiczno--filozoficzne z 1844 r._, w: K. Marks, F. Engels, _Dzieła_, t.1, dz. cyt., s. 612.].

== Wzniosłość wojny

Do tej pory Kant prezentował się nam jako jednoznaczny obrońca pokoju, dla którego wojna stanowi największy skandal moralny, świadectwo eksplozji barbarzyństwa i zahamowania postępu gatunku ludzkiego. Jest to jednak zaledwie częściowy obraz, który zawiera swój dialektyczny kontrapunkt. Kant był bowiem myślicielem utkanym z wewnętrznych sprzeczności.

Zacznijmy od analizy wojny jako zagadnienia prawnego ujętego w _Metafizycznych podstawach nauki prawa_ (rozprawy z 1797 roku, a wiec późniejszej niż _Do wiecznego pokoju_). W rozdziale drugim części drugiej, zatytułowanej _Prawo publiczne_, rozważane są „prawa narodów" (_Völkerrecht_), czyli prawa państw względem siebie nawzajem: „Państwo jako osobę moralną rozpatruje się tutaj jako pozostające względem innego państwa w stanie naturalnej wolności, a stąd też w stanie ciągłej wojny"#footnote[I. Kant, _Metafizyczne podstawy nauki prawa_, dz. cyt., s. 148.]. Wojna zatem jest bazowym stanem występującym pomiędzy narodami, Hobbesowską _bellum omnium contra omnes_. Nie oznacza to, że przynależy ona całkowicie do porządku natury, ponieważ w ramach ukonstytuowanego przez ludzi ładu prawnego istnieje coś takiego, jak: „prawo do wojny" (§ 56), „prawo w czasie wojny" (§ 57) i „prawo po wojnie" (§ 58)#footnote[Zob. tamże, s. 150--153.]. Tym samym wojna nie jest _bezprawna_: narody mogą zgodnie z prawem wypowiadać wojnę (na przykład usankcjonowane zostaje prawo do odwetu), więcej nawet -- mogą prowadzić ją w ramach prawa (to znaczy za nielegalne uznane zostają tylko wojna karna, eksterminacyjna i zaborcza)#footnote[Tamże, s. 151.], a wreszcie, wojnę zakończyć należy w prawny sposób (potępione zostaje zniewolenie czy skolonizowanie pokonanego narodu)#footnote[Tamże, s. 153.]. Paradoks tego wywodu polega na tym, że wojna, będąc elementem stanu natury przeczącego moralności, w jakiejś formie jest już _moralna_, ponieważ istnieje jako fakt prawny. Wydarza się niejako na przecięciu obu przeciwstawnych uniwersów: przyrody i wolności.

Powszechny i wieczny pokój stanowi istotnie cel, do którego winny zmierzać państwa znajdujące się w stanie prawnym, nosi on jednak charakter idei raczej regulatywnej niż ideału czekającego na rychłą realizację. Kant pisze:

#quote[
Naturalny stan narodów, podobnie jak naturalny stan indywidualnych ludzi, jest stanem, z którego trzeba wyjść, aby przejść do stanu regulowanego normami; zanim to się stanie, wszelkie prawa narodów i wszelka własność państw, którą można zdobyć lub zachować dzięki wojnie, jest tylko własnością _prowizoryczną_. Jedynie w powszechnym _związku państw_ (analogicznym do tego, dzięki któremu naród staje się państwem) prawa te mogą uzyskać ważność _peremptoryczną_ i można osiągnąć prawdziwy _stan pokoju_. Jeżeli jednak takie państwo wielu narodów rozciąga się na zbyt wielkim obszarze, rządzenie nim, a zatem i ochranianie każdego z jego członków, musi w końcu stać się niemożliwe, natomiast wielość takich korporacji prowadzi z kolei do stanu wojen. Dlatego _wieczysty pokój_ (ostateczny cel całego prawa narodów) jest faktycznie ideą nie do urzeczywistnienia. Niemniej polityczne zasady, które zmierzają do tego wiecznego pokoju, mianowicie nakazują wchodzić w związki państw sprzyjające ciągłem przybliżaniu się do niego, nie są niemożliwe do urzeczywistnienia; przeciwnie, skoro to ciągłe zbliżanie się do wiecznego pokoju jest zadaniem opartym na obowiązku, a przez to na prawie ludzi i państwa, to jest z pewnością możliwe do realizacji#footnote[Tamże, s. 155.].
]

Kant, który przemawia tutaj z pozycji prawniczego realisty miast idealistycznego pacyfisty, zauważa, że urzeczywistnienie _powszechnego pokoju_ wiązałoby się z powstaniem albo jednego globalnego państwa (idei krytykowanej już w _Do wiecznego pokoju_) albo wielu „superpaństw" konkurujących ze sobą. W obu wypadkach realizacja idei byłaby jej ostatecznym zanegowaniem, prowadząc do wojny domowej albo do wojen między narodami. Dlatego wieczny pokój pozostaje regulatywnym horyzontem, do którego nieustannie powinny przybliżać się państwa, zasilając szeregi kosmopolitycznej federacji. _Stan_ wiecznego pokoju okazuje się wiecznym _procesem_ zmierzania do niego, który nie będąc urzeczywistnionym pokojem, zawiera w sobie możliwość, a nawet nieuchronność, wojny.

W ten sposób wojna jako fenomen historyczny nie zostaje z dziejów wykluczona. U Kanta należy wyraźnie rozróżniać formę dokonaną od niedokonanej, realizację od „nieskończonego przybliżania się"#footnote[Swoją drogą, Kantowski zwrot o „nieskończonym przybliżaniu się" do ideału moralnego będzie kluczowym przedmiotem krytyki Hegla, który rozpozna w nim niedający się przezwyciężyć rozziew między etyką a rzeczywistością w filozofii Kanta. Największy błąd królewieckiego myśliciela miał polegać właśnie na wyabstrahowaniu moralności ze świata (polemikę z podejściem Hegla i obronę Kanta, zob. M.J. Siemek, _Wykłady z klasycznej filozofii niemieckiej_, Warszawa: PWN, 2011, s. 164--165).]: „Jeżeli jednak próbuje się ją [ideę wiecznego pokoju -- B.W.] urzeczywistnić drogą stopniowych reform opartych na stałych zasadach, wówczas idea ta może -- przez ciągłe zbliżanie się -- prowadzić do najwyższego dobra, wieczystego pokoju"#footnote[I. Kant, _Metafizyczne podstawy nauki prawa_, dz. cyt., s. 159.]. Z opatrzności determinowanej prawami przyrody wieczny pokój przekształcił się w zaledwie transcendentalny horyzont możliwości dla społeczności ludzkiej -- nieskończone zadanie dla kosmopolitycznej federacji.
