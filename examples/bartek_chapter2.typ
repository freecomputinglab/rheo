= Wojna i motłoch. Sprzeczności nowoczesne w filozofii Hegla

= Antynomie wiecznego pokoju 
<antynomie-wiecznego-pokoju>
== Republika moralności 
<republika-moralności>
Wojny rewolucyjnej Francji sprowokowały w Niemczech najbardziej znaną
filozoficzną odpowiedź na nie, czyli Kantowską teorię pokoju#footnote[W
tym miejscu pomijamy złożoną relację pomiędzy filozofią Kanta a
rewolucją francuską (powiązaną także z kwestią wojny i pokoju), na ten
temat zob. np.: R. Comay, #emph[Mourning Sickness];, dz. cyt., s.
26--55; S. Kouvelakis, #emph[Philosophy and Revolution. From Kant to
Marx];, przeł. G.M. Goshgarian, wstęp. F. Jameson, London & New York:
Verso, 2003, s. 9--27; D. Losurdo, #emph[Immanuel Kant. Freiheit, Recht
und Revolution];, przeł. E. Brielmayer, Köln: Pahl--Rugenstein, 1987.];.
Chociaż zarys tej teorii można odnaleźć w pierwszej rozprawie Kanta z
filozofii historii, zatytułowanej #emph[Idea powszechnej historii w
aspekcie kosmopolitycznym] (#emph[Idee zur einer allgemeinen Geschichte
in] #emph[weltbürgerlicher Absicht];)#footnote[Tekst ów wydany był w
dwóch przekładach na język polski (pod dwoma różnymi tytułami), w
niniejszej pracy korzystam z drugiego wydania, zob. #emph[RFH];.] z 1784
roku, to w pełnej formie zostanie wyrażona w pracach stanowiących już
bezpośrednią reakcję na wojnę z lat 1792‒1795. Chodzi tutaj przede
wszystkim o dwa teksty: #emph[O porzekadle: To może być słuszne w
teorii, ale nic nie jest warte w praktyce] (#emph[Über den Gemeinspruch:
Das mag in der Theorie richtig sein, taugt aber nicht für die Praxis];)
(1793) i oczywiście #emph[Do wiecznego pokoju] (#emph[Zum ewigen
Frieden];) (1795). Właściwe zrozumienie projektu „wiecznego
pokoju”#footnote[Kant nie wymyślił samej idei „wiecznego pokoju”. Za jej
inicjatora można uznać ojca Charlesa-Irénée Castela de Saint--Pierre
(1658--1743), który po kongresie pokojowym w Utrechcie (1713) opracował
koncepcję, wedle której kraje chrześcijańskiej Europy mogłyby zawrzeć
między sobą wiecznie trwający pokój. Swoje ideę wyłożył w traktacie
filozoficzno--prawnym #emph[Projet pour rendre la paix perpétuelle en
Europe];. Dzieło to spotkało się z dużym odzewem pośród europejskich
warstw wykształconych, prowokując liczne polemiki, w tym najbardziej
znane Leibniza, Woltera i króla Fryderyka II (którego Saint--Pierre
atakował za wojnę w Austrii). Do pomysłu wiecznego pokoju Saint-Pierre'a
nawiązał -- tym razem bardziej afirmatywnie -- Jean-Jacques Rousseau w
rozprawie #emph[Jugement du Projet de paix perpétuelle de Monsieur
l'Abbé de Saint-Pierre];, w której rozważał możliwości powołania Związku
Europejskiego. Ostatecznie pomysł ten został uznany przez niego za
„dobry w teorii, ale nic niewarty w praktyce”, gdyż ustanowienie takiej
federacji z konieczności wymagałoby użycia niedozwolonych środków
przymusu. Sam Kant, jak podają redaktorzy jego #emph[Rozpraw z filozofii
historii];, z projektem ojca Saint-Pierre zapoznał się już około
1755/1756 roku i był wobec niego sceptyczny -- ale podobnie jak
Rousseau, nie z powodu samej idei, lecz propozycji jej implementacji.
Zob. I. Kant, #emph[O porzekadle: To może być słuszne w teorii, ale nic
nie jest warte w praktyce];, w: #emph[RFH];, s. 150, przypis: 17.]
wymaga wpisania go w szerszy kontekst myśli politycznej
Kanta#footnote[Jak zauważa Marek Siemek: „Rozprawa o pokoju zakłada i
wykłada całą filozofię praktyczną -- czyli etykę -- Kanta. Pytania o
wojnę i pokój -- zresztą nie tylko o wojnę między państwami, lecz także
o wojnę domową i pokój społeczny wewnątrz każdego państwa (pamiętajmy,
że historyczny kontekst stanowią tu początki ponad ćwierć wieku
trwającej ogólnoeuropejskiej wojny, którą wywołały dwie wielkie
rewolucje nowoczesności: amerykańska i przede wszystkim francuska) -- są
w niej bezpośrednio powiązane z pytaniem o uniwersalne zasady, podług
jakich możliwa jest racjonalna konstrukcja polityczno-obywatelskiego
ładu w porewolucyjnym, nowoczesnym świecie. (…) właśnie problematyka
wojny i pokoju jest miejscem, gdzie jak w soczewce skupia się cały ten
etos rozumnej autonomii i komunikacyjnego dialogu, jaki przedstawia sobą
Kantowska filozofia wolności.” (odrzuciłem poprawki, ponieważ w takiej
formie zadnie było u Siemka). (M.J. Siemek, #emph[Wolność, prawo,
sprawiedliwość. Filozofia praktyczna Kanta a polityczny etos
nowoczesności];, w: tenże, #emph[Wolność, rozum, intersubiektywność];,
Warszawa: Oficyna Naukowa, 2002, s. 112)];, zogniskowanej wokół dwóch
problemów: #emph[dziejów] oraz relacji #emph[polityki] i
#emph[moralności];.

Historia stanowi część przyrody -- brzmi zasadnicza teza filozofii
dziejów Kanta. Oznacza to, że podmiotem historii jest rodzaj ludzki jako
gatunek przyrodniczy, który nieustannie zmierza -- wedle praw rządzonych
naturą -- do postępu, czyli do osiągnięcia pełnego rozwoju możliwości i
cech człowieka, do ukoronowania stworzenia. Dzieje zatem są procesem
doskonalenia się człowieka jako gatunku, stopniowej realizacji jego
źródłowych predyspozycji. Innymi słowy, „\[w ‒ B.W.\] dalekiej
przyszłości rodzaj ludzki wypracuje w końcu stan, w którym będą mogły w
pełni rozwinąć się wszystkie zarodki złożone w nim przez przyrodę, a
jego powołanie tu, na ziemi, zostanie wypełnione”#footnote[I. Kant,
#emph[Idea powszechnej historii w aspekcie kosmopolitycznym];, w:
#emph[RFH];, s. 42.];. Jednak najważniejszym potencjałem, który przyroda
zdeponowała w człowieku, jest jego spontaniczna wolność, która
transcenduje „mechaniczny porządek zwierzęcego
istnienia”#footnote[Tamże, s. 33.];. Przyroda stwarza więc istotę
ludzką, której najbardziej własną możliwością bycia sobą jest wolność
rozumiana jako #emph[causa sui];, bycie swoją własną przyczyną -- tym,
co najbardziej przyrodnicze w człowieku okazuje się jego zdolność do
zanegowania naturalnej determinacji. Prawdziwy cel przyrody, jej
najwyższy postęp, manifestuje się w ludzkiej wolności, będącej
jednocześnie przyrody tej zaprzeczeniem i pełnym urzeczywistnieniem. Ów
paradoks można ująć w formę kantowskiej #emph[antynomii historii];: o
postępie w dziejach należy myśleć #emph[noumenalnie];, jako o aktywności
wolnego człowieka, zarazem jednak należy myśleć o nim
#emph[fenomenalnie];, jako o koniecznym dziele samej
natury#footnote[Zob. III antynomia czystego rozumu dotycząca pojęcia
przyczynowości (koniecznej i wolnej), I. Kant, #emph[Krytyka czystego
rozumu];, dz. cyt., s. 185--195.];.

Inteligibilna wolność człowieka i konieczny ład przyrody pozostają ze
sobą nierozdzielne złączone. Nierozstrzygalna jest wobec tego
jednoznaczna odpowiedź na pytanie, czy historią kierują jawne uczynki
człowieka czy ukryty fortel przyrody#footnote[Zob. T. Kupś,
#emph[Historiozofia Immanuela Kanta jako moralna teleologia];, w:
#emph[RFH];, s. 19.];. Najdobitniej te logikę i wpisaną weń dwuznaczność
wyraża słynna koncepcja „aspołecznej towarzyskości” -- nieuchronny
antagonizm jednostek jako środek wybrany przez samą przyrodę dla
realizacji ogólnoludzkich celów gatunkowych (czyli w ostateczności
wyzwolenia od tej przyrody, zyskiwanego w świecie kultury jako „drugiej
natury”). Jak argumentuje Kant:

#quote(block: true)[
#emph[Środkiem, którym posługuje się przyroda, ażeby mogły się rozwinąć
wszystkie predyspozycje] \[ludzkości ‒ B.W.\]#emph[, jest antagonizm w
społeczeństwie o tyle, o ile ostatecznie staje się on źródłem
prawodawczego porządku];. Przez antagonizm rozumiem tutaj
#emph[nietowarzyską towarzyskość ludzi] (#emph[die ungesellige
Geselligkeitt der Menschen];), tzn. ich pociąg do życia społecznego,
który jednak łączy się z powszechnych oporem ustawicznie grożącym
rozbiciem społeczeństwa. (…) W tym punkcie dokonuje się pierwszy
prawdziwy krok od barbarzyństwa do kultury, która w istocie polega na
krzewieniu społecznych wartości człowieka#footnote[I. Kant, #emph[Idea
powszechnej historii];, dz. cyt., s. 43. Sama ta dialektyczna myśl o
postępowej roli antagonizmu wykorzystywanego przez przyrodę dla
pogłębienia procesu uspołecznienia pojawiła się już w brytyjskim
oświeceniu: w #emph[Bajce o pszczołach] Bernarda Mandeville'a wydawanej
w różnych edycjach w latach 1714--1729 (tenże, #emph[Bajka o
pszczołach];, przeł. A. Glinczanka, W. Chwalewik, Warszawa: PWN, 1957),
a w sposób bardziej systematyczny opracowana została przez Adama
Fergusona w #emph[Rozważaniach o historii społeczeństwa obywatelskiego]
z 1776 roku (tenże, #emph[An Essay on the History of Civil Society];,
London: T. Cadell, 1782). Siemek zauważa, że cała niemiecka kultura
przełomu osiemnastego i dziewiętnastego wieku pozostawała w kręgu raczej
wpływów oświecenia angielskiego niż francuskiego, w której to tradycji
akcentowano powszechną harmonię fizyczno-duchową, jedność natury i
człowieka ufundowaną na metafizycznym porządku doskonałego świata
(zakwestionowanym natomiast w sceptyczno-materialistycznym oświeceniu
francuskim), zob. np. M.J. Siemek, #emph[Wolność i utopia w myśli
filozoficznej Schillera];, Warszawa: Wydawnictwo UW, 2017, s. 50--53.];.
]

Metafizyczną antynomię wolności i natury, która w planie społecznym swój
wyraz znajduje w rozdarciu polityki i moralności, Kant proponuje
rozwiązać poprzez ideę oświeceniowego państwa rozumu jako państwa celów
(#emph[Reich der Zwecke];)#footnote[Czyli państwa, którego wszyscy
obywatele wypełniają imperatyw kategoryczny, zob. I. Kant,
#emph[Uzasadnienie metafizyki moralności];, przeł. M. Wartenberg, Kęty:
Wydawnictwo Marek Derewiecki, 2009, s. 55. Siemek określa je mianem „na
wskroś intersubiektywnej wspólnoty etycznych podmiotów”, w której może
się realizować zasada autonomii woli (najważniejsza idea Kantowskiej
etyki). Zob. M.J. Siemek, #emph[Etyka i polityka w świetle filozofii
transcendentalnej];, w: tenże, #emph[Fichte w kontekście];, wstęp: J.
Kloc-Konkołowicz, Warszawa: Wydawnictwo UW, 2017, s. 227.];. Problem
samego ufundowania polityki w moralności i wzajemnego oddziaływania obu
sfer stanowi jedno z kluczowych zagadnień dla współczesnych badaczy
filozofii społecznej królewieckiego myśliciela#footnote[Zob. np.: M.J.
Siemek, #emph[Wolność, prawo, sprawiedliwość];, dz. cyt.,; J. Habermas,
#emph[Strukturalne przeobrażenia sfery publicznej];, dz. cyt., s.
215--241; S. Kouvelakis, #emph[Philosophy and Revolution];, dz. cyt., s.
16--19.];. Na ogół postuluje się, że właśnie teoria pokoju dostarcza
dowodu na jedność pomiędzy „czystym” rozumem praktycznym --
#emph[moralnością] -- a jego „zastosowaniem” w historii i społeczeństwie
-- #emph[polityką];. Istnieje ścisły związek między apriorycznym
prawodawstwem rozumu praktycznego, a urzeczywistnianiem się owych praw w
sferze polityki, w postaci idei #emph[słusznego prawa] i
#emph[sprawiedliwości];#footnote[Zob. M.J. Siemek, #emph[Wolność, prawo,
sprawiedliwość];, dz. cyt., s. 109--110.];. Moralność bez polityki jest
bezsilna, polityka zaś bez moralności -- ślepa. Czysty rozum praktyczny
zadaje dwa pytania: #emph[moralne] -- „co jest zgodne z prawem; co
powinniśmy czynić”? oraz #emph[polityczne --] „jak zapewnić prawu
obowiązywanie; jak urzeczywistnić to, co być powinno?”. W „Dodatku”
#emph[Do wiecznego pokoju] czytamy:

#quote(block: true)[
W prawdziwiej polityce nie można zatem uczynić ani jednego kroku, nie
złożywszy uprzednio hołdu moralności i chociaż polityka sama w sobie
jest sztuką trudną, to jednak pogodzenie jej z moralnością żadną sztuką
nie jest, moralność rozcina bowiem węzeł, którego polityka rozwinąć nie
potrafi, o ile obydwie pozostają we wzajemnej sprzeczności. Prawo
człowieka musi zostać uznane za święte, chociażby panującą władzę miało
to kosztować bardzo wiele poświęcenia#footnote[I. Kant, #emph[Do
wiecznego pokoju];, w: #emph[RFH] 198.];.
]

Widzimy, jak zapośredniczają się trzy elementarne pojęcia kantowskiej
filozofii praktycznej -- moralność, prawo i polityka. Etyka, dla której
naczelną kategorią jest powszechne obowiązywanie słusznego prawa,
stanowi w tym kontekście rozumną formę polityki. Sprowadzanie polityki
do moralności wcale nie oznacza odwracania się tej pierwszej od
działania w realnym świecie.

#quote(block: true)[
To jednak jasne -- zauważa Étienne Balibar -- że polityka w pojęciu
Kanta nie znajduje się ani po stronie moralności i obowiązku, ani po
stronie prawa i jego skuteczności, ale właśnie w powiązaniu, praktycznej
„syntezie” tych dwóch niezależnych elementów. Polega ona na rządzeniu
ludźmi w taki sposób, że działają oni wedle tych dwóch
kryteriów#footnote[E. Balibar, #emph[Trwoga mas. Polityka i filozofia
przed Marksem i po Marksie];, przeł. A. Staroń, Warszawa: Wydawnictwo
Akademickie „Dialog”, 2007, s. 102.];.
]

Polityczna wspólnota wolnych obywateli okazuje się medium
zapośredniczenia polityki i moralności. Kant stawia dwa postulaty takiej
wspólnocie: ustrój każdego państwa obywatelskiego powinien być
republikański (ale nie demokratyczno-egalitarystyczny), a stosunki
między państwami powinny zostać uregulowane w ramach kosmopolitycznej
federacji gwarantującej wieczny pokój. Nakładają się na siebie
#emph[wewnętrzna] wolność obywatelska i #emph[zewnętrzny] pokój
kosmopolityczny jako transcendentalne warunki porządku doskonale
sprawiedliwego, w którym „władzę powinien sprawować tylko
rozum”#footnote[I. Kant, #emph[Krytyka władzy sądzenia];, przeł. J.
Gałecki, Warszawa: PWN, 2004, s. 428.];. Zdaniem Habermasa podstawą
takiego porządku -- oświeconego i zarazem oświecającego państwa -- jest
„jawność publiczna”, konstytuująca „sferę publiczną”
(#emph[Öffentlichkeit];)#footnote[Zob. J. Habermas, #emph[Strukturalne
przeobrażenia sfery publicznej];, dz. cyt., s. 218--219.];. W stanie
będącym syntezą ustroju obywatelskiego i wiecznego pokoju „wszelkie
działania polityczne muszą dać się w wymiarze publicznym wyprowadzić z
tego, co stanowi podstawę norm, co do których z kolei wykazano przed
opinią publiczną, że są normami powszechnymi i
rozumowymi”#footnote[Tamże, s. 227.];. Dochodzi wówczas do transformacji
polityki w moralność. #emph[Polityka staje się moralnością] („zgodna z
prawem w ogóle”), a #emph[moralność zyskuje polityczną sprawczość]
(„panowanie normy”) tylko w ramach kosmopolitycznej republiki,
urzeczywistniającej prawo powszechne i wieczny pokój#footnote[Zob. I,
Kant, #emph[Do wiecznego pokoju];, dz. cyt., s. 203.];. Innymi słowy,
projekt ten można określić mianem kosmopolitycznej sfery publicznej, w
której obywatele dokonują „publicznego użytku z własnego
rozumu”#footnote[I. Kant, #emph[Odpowiedź na pytanie: czym jest
oświecenie?];, w: #emph[RFH] 45--46.];.

Kantowska oświeceniowa republika jest liberalnym państwem prawa, które
powstaje „w mieszczańskich domach”#footnote[Zob. J. Habermas,
#emph[Strukturalne przeobrażenia sfery publicznej];, dz. cyt., s. 223.];.
Rodzi się ona ze świata salonów literackich i klubów dyskusyjnych, w
których wykształceni obywatele rozprawiają o polityce i kulturze
otaczającego ich świata. Ów obieg myśli uwarunkowany jest przez
ekonomiczną infrastrukturę sfery publicznej, opierającą się na swobodnej
konkurencji konsumentów i właścicieli. Autonomia kantowskiego obywatela,
uczestnika publiczności „tkwi korzeniami w sferze obrotu
towarowego”#footnote[Tamże, s. 229.];. Cyrkulacja idei użytkowników
rozumu swą „ziemską podstawę” znajduje w wolnej konkurencji rynkowej.
Dlatego bycie obywatelem oznacza dla Kanta spełnianie jednego warunku
(wyłączywszy fakt, że dzieci i kobiety były z tego pojęcia wykluczone):

#quote(block: true)[
mianowicie żeby był #emph[panem samego siebie] (#emph[sui iuris];), a co
się z tym wiąże, by posiadał jakąkolwiek własność (można tu także
zaliczyć wszelką sztukę, rzemiosło, sztuki piękne lub nauki), z której
jest się w stanie utrzymać (…); a zatem ażeby nie służył nikomu innemu
aniżeli wspólnocie we właściwym znaczeniu słowa
#emph[służba];#footnote[I. Kant, #emph[O porzekadle];, dz. cyt., s.
134--135.];.
]

Wobec tego z obywatelskiej sfery publicznej wykluczony zostaje robotnik
najemny -- jego jedynym towarem na wymianę jest siła robocza, a nie
posiadane dobro -- i plebejusz, który nie ma #emph[nic] na wymianę.
Państwo celów okazuje się zatem
drobnomieszczańską#footnote[„Drobnomieszczańską”, ponieważ każdy nawet
najdrobniejszy i najbardziej prymitywny wytwórca czy posiadacz towarów
ma w niej zagwarantowane obywatelstwo, jako uczestnik swobodniej
konkurencji.] republiką kupiecką, a warunkiem rezonującego
#emph[citoyen] okazuje się pracujący #emph[bourgeois];. Nowoczesny
prozaiczny #emph[Bürger] przebiera się w szaty cnotliwego antycznego
#emph[polites];. Słowem, obywatel publiczności jest abstrakcją
mieszczanina, produkuje opinie zamiast towarów. Kant tym samym staje się
czołowym ideologiem#footnote[Ideologiczną funkcję sfery publicznej u
Kanta rozpoznał już Hegel, zob. J. Habermas, #emph[Strukturalne
przeobrażenia sfery publicznej];, s dz. cyt.,. 242--250.] i
filozoficznym „ojcem założycielem” #emph[liberalnego] modelu
mieszczańskiej sfery publicznej, która ufundowana jest na stłumieniu
#emph[plebejskich] wariantów publiczności#footnote[Habermas stłumienie
to przypisuje dialektyce postępu historycznego, w którym wiodącą rolę
odgrywała burżuazja i jej instytucje, a nie plebejskie masy. Jednak jego
pominięcie plebejskich i ludowych publiczności spotkało się z szeroką
krytyką badaczy, zarzucających mu nierzetelność historyczną i
uproszczenia charakterystyczne dla liberalnej ideologii (zob. np. A.
Kluge, O. Negt, #emph[Public Sphere and Experience. Analysis of the
Bourgeois and Proletarian Public Sphere];, przeł. P. Labanyi i in.,
London & New York: Verso, 2016; F. Jameson, #emph[On Negt and Kluge];,
October 46/ 1988 (jesień), s. 151--177; E. Majewska,
#emph[Kontrpubliczności ludowe i feministyczne];, Warszawa: Instytut
Wydawniczy Książki i Prasy, 2018, s. 115--142.)];. Konsekwencja, jaka z
tego płynie dla filozofii państwa, jest następująca: lud empiryczny
(obejmujący obywateli i nie-obywateli, mieszczan i plebejuszy) stanowi
jednocześnie #emph[przesłankę] dla powstania państwa i #emph[przeszkodę]
dla jego uformowania się#footnote[Zob. E. Balibar, #emph[Trwoga mas];,
dz. cyt., s. 91.];. W ramach państwa rozumu -- syntezy polityki i
moralności -- lud ów musi zostać odgórnie, drogą oświeceniowych reform,
przekształcony, aby każdy stał się obywatelem kierującym się imperatywem
kategorycznym. Dzięki temu lud empiryczny zamieniony zostaje w lud
noumenalny -- społeczeństwo obywatelskie (#emph[b];#emph[ürgerliche
Gesellschaft];)#footnote[W zasadzie bardziej adekwatnym przekładem
byłoby #emph[społeczeństwo mieszczańskie];, ponieważ niemiecki
#emph[Bürger] reprezentuje typową postawę #emph[banauzyjską]
charakteryzującą kupców i rzemieślników dążących do zaspokojenia swoich
prywatnych interesów przeciwstawną wobec mentalności #emph[tymotejskiej]
antycznego żołnierza-obywatela, poświęcającego się dla ogólności (o
filozoficznej genealogii liberalnego społeczeństwa mieszczańskiego zob.
N. Gładziuk, #emph[Polityka jako współżycie z wrogiem: rodowody
koncepcji liberalnej];, w: #emph[Koncepcje polityki];, red. W.
Wesołowski, Warszawa: Wydawnictwo Naukowe Scholar 2009, s. 29--64).];. W
tym procesie państwo powszechne pełni rolę najwyższego oświeceniowego
edukatora, jest zbiorowym wcieleniem Kantowskiego
intelektualisty#footnote[Zob. S. Kouvelakis, #emph[Philosophy and
Revolution];, dz. cyt., s. 13.];, który naucza ludzi ich własnych praw,
przedstawia im reguły ich zbiorowej wolności, wolności autonomicznej
jednostki ograniczonej tylko wolnością innych. Państwo zatem ma
ostatecznie zapewnić ramy dla społecznej reprodukcji liberalnego systemu
wzajemnie konkurujących ze sobą na rynku towarów i opinii
#emph[citoyen-bourgeois];. W tak nakreślonym horyzoncie ideologicznym
można dopiero rozważyć projekt wiecznego pokoju, zrodzony z ducha
handlu#footnote[Zob. I. Kant, #emph[Do wiecznego pokoju];, dz. cyt., s.
187.];.

== Pokój oświecenia
<pokój-oświecenia>
Problematyka wojny i pokoju ujmowanych w sensie moralno-politycznym po
raz pierwszy pojawia we wspomnianej już rozprawie #emph[Idea powszechnej
historii w aspekcie kosmopolitycznym];, napisanej przez Kanta w Królewcu
w 1784 roku, pod koniec panowania „króla-żołnierza” Fryderyka II
Wielkiego, który przekształcił swoje państwo w skoszarowaną potęgę
militarną. Fryderycjańskie Prusy swoją pozycję międzynarodową zbudowały
dzięki zwycięskim wojnom, cywilizacyjnie, ekonomicznie i społecznie
pozostając wciąż zacofanym krajem, pogrążonym w stosunkach feudalnych.
Trudno doprawdy wyobrazić sobie bardziej adekwatne w owym czasie miejsce
na mapie Europy do snucia filozoficznego namysłu nad istotą i
charakterem wojny, szczególnie że filozof dobrze pamiętał jeszcze
spustoszenia, które przyniosła jedna z najbardziej krwawych i
bezsensownych wojen nowożytnej Europy, czyli wojna siedmioletnia,
wynosząca skądinąd Prusy do rangi światowej potęgi.

Kant w tezie siódmej swojego tekstu zauważa, że ustanowienie doskonałego
ustroju obywatelskiego (republiki rozumu) wymaga uregulowania „stosunków
zewnętrznych między państwami”#footnote[I. Kant, #emph[Idea powszechnej
historii];, dz. cyt., s. 37. Słusznie zauważa Balibar, że „ścisłe
połączenie dwóch form «handlu» (cyrkulacji towarów #emph[oraz]
cyrkulacji idei, a więc wolnej cyrkulacji ludzi jako towarów #emph[oraz]
jako intelektualistów), stanowiło warunek naturalny (ale
niewystarczający) pokoju powszechnego” (E. Balibar, #emph[Trwoga mas];,
dz. cyt., s. 122, p. 70).];. Przyroda, występując w roli siły
napędzającej historię, posługuje się antagonizmem pomiędzy ludźmi i
całymi społeczeństwami, aby przez stan wojen i konfliktów doprowadzić
ostatecznie do pokoju. Droga do związku narodów, kosmopolitycznej
federacji wiedzie przez barbarzyństwo, które rozgrywa się na scenie
dziejów. Zauważa:

#quote(block: true)[
Zatem wszystkie wojny (co prawda, nie w zamierzeniach ludzi, ale
przecież w zamierzeniach przyrody) są próbami wprowadzenia nowych
stosunków pomiędzy państwami poprzez zniszczenie, a co najmniej rozbiór
starych organizmów politycznych i stworzenie nowych, które z kolei czy
to z przyczyn wewnętrznych, czy też zewnętrznych również nie będą mogły
się utrzymać i dlatego muszą przecierpieć rewolucje#footnote[I. Kant,
#emph[Idea powszechnej historii];, dz. cyt., , s. 38.];.
]

Dopiero ustanowienie federacyjnego ustroju obywatelskiego może przerwać
tę destrukcyjną spiralę postępu. Kant wskazuje tu na teleologiczną
strukturę historii, która wykorzystuje dotychczasowe wojny, by
doprowadzić do kresu wszelkich wojen -- tj. do punktu, gdzie ta stanie
się niemożliwa. Dlaczego taki stan jest dla filozofa konieczny z punktu
widzenia jego koncepcji dziejów? Ponieważ prowadzenie wojen nie pozwala
na realizację naturalnych predyspozycji gatunku ludzkiego, hamuje ono
bowiem możliwość wolnej egzystencji poszczególnych narodów, zawsze
narażonych na ryzyko zniszczenia w wojennej zawierusze.

#quote(block: true)[
Innymi słowy: choć z powodu zużycia wszystkich sił jednej wspólnoty na
zbrojenia przeciwko innej, z powodu spustoszenia spowodowanego przez
wojny, przede wszystkim zaś z powodu konieczności ciągłego pozostawania
w gotowości do nich, pełny rozwój predyspozycji zostaje zahamowany.
Równocześnie wynikające stąd cierpienia zmuszają nasz gatunek, ażeby dla
wzajemnego oporu państw względem siebie, który sam w sobie jest
zbawienny i który wynika z ich wolności, znaleźć prawa równowagi i
zjednoczonej władzy. To z kolei stanie się jego legitymacją
(#emph[Nachdruck];), a zatem wprowadzi kosmopolityczny stan powszechnego
bezpieczeństwa wszystkich państw (…)#footnote[Tamże, s. 39.];.
]

Krytyka wojny przebiega tutaj dwutorowo. Z perspektywy
#emph[transcendentalnej] stanowi ona zaburzenie teleologicznego rozwoju
gatunku ludzkiego, uniemożliwia bowiem ukonstytuowanie się ustroju
republikańskiego w każdym z państw, który to ustrój zapewnia
polityczno-prawną ramę dla racjonalnego i moralnego życia jednostki.
Warunkiem możliwości Kantowskiego moralnego ładu obywatelskiego jest
zatem wieczny pokój. Natomiast z perspektywy #emph[fenomenalnej] wojna
pociąga za sobą destrukcyjne skutki w codziennej egzystencji narodów,
powodując zniszczenia i masowe cierpienia i jako taka uosabia
antycywilizacyjne barbarzyństwo. Jest także ekonomicznie niekorzystna
dla państwa, pochłania bowiem środki, które powinny zostać zainwestowane
w edukacyjny projekt publicznego oświecenia (o czym czytamy w tezie
ósmej rozprawy):

#quote(block: true)[
I tak, choć na przykład władcy naszego świata nie mają pieniędzy na
powszechne instytucje nauczania i w ogóle na to wszystko, co dotyczy
dobra świata, bo wszystkie środki już z góry przeznaczyli na przyszłe
wojny (…). Wreszcie sama wojna staje się powoli nie tylko
przedsięwzięciem skomplikowanym, niepewnym co do wyniku dla obu stron,
lecz również bardzo ryzykownym z powodu tego swego skutku, jakim są
rosnące długi wojenne (ten nowy wynalazek), których spłaty nie
przewiduje się#footnote[Tamże, s. 41.];.
]

I, jak dodaje w rozprawie #emph[O porzekadle: To może być słuszne w
teorii, ale nic nie jest warte w praktyce] (z 1793 roku, czyli już po
wybuchu wojny rewolucyjnej), coraz większa liczba wojen prowadzi do
zwiększania kosztów#footnote[„Chęć, by innego ujarzmić lub ograbić go z
tego, co do niego należy, zawsze miała miejsce i nigdy nie można
pomniejszać koniecznych do obrony zbrojeń, które często czynią pokój
jeszcze bardziej ciężkim i dla wewnętrznego dobrobytu bardziej
niszczącym aniżeli sama wojna. Przeciwko temu nie ma innego środka
oprócz prawa międzynarodowego, ugruntowanego na publicznych i wspartych
przez siłę prawach, którym powinno podporządkować się każde państwo” (I.
Kant, #emph[O porzekadle];, dz. cyt., s. 150).] -- związanych z
liczniejszą armią i drogim technologiami militarnymi: „Żaden pokój nie
trwa tak długo, ażeby poczynione w jego okresie oszczędności były równe
wydatkom na następną wojnę, zaś wynalazek długu państwowego stanowi co
prawda pomysłowy, ale w ostatecznym rozrachunku samounicestwiający się
środek”#footnote[Tamże, s. 149.];.

Abstrahując od naiwnego historiozoficznego optymizmu Kanta --
wieszczącego na niecałe dziesięć lat przed wybuchem „wojny
dwudziestoletniej” w Europie bliskość „powszechnego stanu
kosmopolitycznego” -- jego krytyka techniczno-praktycznego aspektu wojny
(wysokie koszty, zaciągnięte długi, niepewna lokata kapitału i tak
dalej) antycypuje typową liberalną krytykę polityki zbrojeniowej i
militarnej. Dla nowoczesnego #emph[bourgeois] ryzyko zniszczenia
świętego fundamentu własności niesione przez wojny zagraża tylko jego
interesom. Kapitalistyczne społeczeństwo handlowe, w ustach jego
wczesnych ideologów, będzie w teorii nieufne wobec wojen#footnote[Na
myślenie Kanta w tym aspekcie na pewno znaczący wpływ wywarł Monteskiusz
ze swoją koncepcją liberalnej wspólnoty politycznej, zob. N. Gładziuk,
#emph[Polityka jako współżycie z wrogiem];, dz. cyt., s. 32--50. W
kontekście obecnej wojny Rosji z Ukrainą teza ta ponownie ukazuje swoją
aktualność: elity krajów europejskich, które mają najwięcej wspólnych
interesów gospodarczych z Federacją Rosyjską (Niemcy, Włochy czy
Austria),są za jak najszybszym zakończeniem konfliktu i powrotem do
#emph[business as usual];.];, choć społeczna praktyka dowiedzie raczej,
że na wojnach tych można całkiem dobrze zarobić, szczególnie gdy idea
wspólnego globalnego rynku pozostaje projekcją przyszłości. Ciekawe, że
Kant przy okazji ekonomicznego wymiaru wojny wskazuje na mechanizm długu
państwowego, który dla liberalnych zwolenników #emph[laissez faire] --
do dnia dzisiejszego -- reprezentuje najbardziej opresyjne oblicze
państwowego molocha, „okradającego” w ten sposób swoich obywateli.

W 1795 roku, kiedy Francja podpisała z Prusami pokój w Bazylei, Kant
opublikował swoją najważniejszą rozprawę z filozofii politycznej, czyli
traktat #emph[Do wiecznego pokoju];#footnote[Tytuł rozprawy i pierwsze
jej zdanie („Czy ów satyryczny napis z szyldu holenderskiego karczmarza,
na którym namalowany był cmentarz, odnosi się do #emph[ludzi] w ogóle,
czy w szczególności do nigdy niesytych wojen przywódców państw, albo
tylko do filozofów śniących ów słodki sen -- może pozostać
nierozstrzygnięte”, I. Kant, #emph[Do wiecznego pokoju];, dz. cyt., s.
164) nawiązuje do uwag Leibniza przeciwko Saint-Pierre'owi: „Przypominam
sobie napis nad jakąś bramą cmentarną, który głosił: #emph[wieczny
pokój];. Bo umarli nie biją się między sobą, żywi są jednak innego
zdania i najpotężniejsi spośród nich nie przywiązują do werdyktu sądu
żadnej wagi” (Leibniz, #emph[Codex Juris Genetium Diplomaticus];,
Hanower 1693, cyt. za: #emph[RFH];, s. 164; przypis: 1.)];. Ta zbieżność
na pewno nie jest przypadkowa, albowiem tekst na poziomie formalnym
naśladuje ówczesne traktaty pokojowe, dzieli się na: „artykuły wstępne”
(#emph[Pr];#emph[äliminarartikel];), „artykuły ostateczne”
(#emph[Definitivartikel];) oraz „artykuły tajne” (#emph[Geheimartikel];).
I tak, te pierwsze, których jest sześć, określają warunki wstępne
ustanowienia powszechnego pokoju -- część z nich ma charakter
#emph[stricte] formalno-prawny (na przykład pierwszy, odróżniający
zawieszenie broni od pokoju#footnote[Zob. I. Kant, #emph[Do wiecznego
pokoju];, dz. cyt., s. 165.];), część natomiast polityczno-moralny (na
przykład trzeci -- postulat zniesienia wojska regularnego, stanowiącego
ciągły potencjał dla wybuchu wojny#footnote[Tamże, s. 166.] -- czy
szósty, zakazujący niemoralnych metod prowadzenia wojny#footnote[Tamże,
s. 168.];). Artykuły wstępne projektują rozwiązania, które należałby
wprowadzić w ramach istniejących stosunków między państwami jako
podstawę do pełnego urzeczywistnienia idei pacyfistycznej. Osiągnięcie
#emph[wiecznego pokoju] wymaga zmiany samej formy prowadzenia
dotychczasowych wojen i zawierania umów. Dlatego pisze Kant: „Pewna doza
zaufania do sposobu myślenia wroga musi być zachowana nawet pośród
działań wojennych, gdyż inaczej nie mógłby zostać zawarty żaden pokój,
zaś działania wojenne przemieniłyby się w wojnę
niszczycielską”#footnote[Tamże.];. Bez wzajemnego zaufania pomiędzy
państwami prowadzącymi wojnę -- rozumianego jako zdolność do
przestrzegania umowy -- nie można w ogóle pomyśleć o perspektywie
pokoju.

Trzy #emph[Artykuły ostateczne] natomiast kreślą już warunki konieczne
dla zapanowania wiecznego pokoju (na trzech obszarach obowiązywania
prawa -- wewnątrzpaństwowym, międzynarodowym oraz kosmopolitycznym). O
ile wojna jest dzikim #emph[stanem naturalnym] dla człowieka, o tyle
pokój jest moralnym #emph[zadaniem do ustanowienia];#footnote[Zob.
tamże, s. 170.] dla ustroju obywatelskiego:

+ #emph[W relacji obywatela do państwa] będzie nim porządek
  republikański, stanowiący dla Kanta transcendentalną podstawę dla
  każdego empirycznego państwa#footnote[W #emph[Sporze fakultetów] Kant
  rozwija tę koncepcje: „Idea -- powiada się w sporze fakultetu
  filozoficznego z fakultetem prawnym -- konstytucji zgodnej z
  naturalnymi prawami ludzi, zgodnie z którą ci, którzy należą do
  przestrzegających prawa, będą zjednoczeni, sami powinni być
  prawodawcami, leży u podstaw samych form państwowych, zaś wspólnota,
  która zgodnie z tą ideą pomyślana została przy użyciu czystych pojęć
  rozumu, zwie się platońskim #emph[ideałem] (#emph[res publica
  noumenon];) i nie jest pustym wymysłem, ale wieczną, zapobiegającą
  wszelkim wojnom normą dla każdego ustroju obywatelskiego” (I. Kant,
  #emph[Spór fakultetów];. #emph[Wznowione pytanie czy rodzaj ludzki
  stale zmierza ku temu, co lepsze?];, przeł. i wstęp: M. Żelazny,
  Lubicz: Wydawnictwo Rolewski, 2003, s. 142--143). Tyle że dla Kanta
  ideał ma znaczenie jak najdalsze od platońskiej idei konstytutywnej
  dla rzeczywistości, gdyż można mu przypisać funkcję jedynie
  regulatywną, oznacza „ideę #emph[in individuo];, tj. pewną
  poszczególną rzecz dającą się jedynie przez ideę określić lub też
  przez nią określoną” (I. Kant, #emph[Krytyka czystego rozumu];, t. 2.,
  dz. cyt., s. 310; zob. też: J. Habermas, #emph[Strukturalne
  przeobrażenia sfery publicznej];, dz. cyt., s. 236--238). Słowem,
  ideał jest tylko wzorem, wytyczną dla naszych czynów.];.
  Republikańskość oznacza „sposób rządzenia” (zgodny z powszechnym
  prawodawstwem, a zatem gwarantujący pokój#footnote[Jak czytamy w
  kodzie #emph[Fragmentu królewieckiego];: „wojna nie może być zażegnana
  przez nic innego, jak przez prawdziwy #emph[republicanism] potężnego
  państwa -- i bez jej uniknięcia postęp nie jest możliwy. Jednak nawet
  wojna prowadzi do republikanizmu i w końcu musi do niego doprowadzić.
  Kiedy więc wojna zaniknie? Gdy wolność i równość, które są przyczynami
  tego, że nie dochodzi do wojen, bez końca będą rodzić kulturę coraz to
  lepszych uczynków, jak również postępu” (I. Kant, #emph[Fragment
  królewiecki. Wznowione pytanie: czy rodzaj ludzki stale zmierza ku
  temu, co lepsze?];, w: #emph[RFH];, s. 234--235).];), a nie „formę
  rządów” (tutaj wyróżnia się zgodnie z tradycją antyczną: monarchię,
  arystokrację i demokrację). Jak już wcześniej zauważyliśmy, republika
  rozumu nie jest bynajmniej demokracją, która w duchu Arystotelesowskim
  zostaje utożsamiona z despotyzmem większości. Co za tym idzie, formą
  najbardziej sprzyjającą obywatelskiej republice jest monarchia
  konstytucyjna, w ramach której król jest przedstawicielem narodu jako
  całości (a nie jego większość, jak w demokracji, czy mniejszość, jak w
  rządach arystokratów)#footnote[„Można byłoby zatem powiedzieć: im
  mniejszy jest personel władzy państwowej (liczba osób sprawujących
  władze), im większa natomiast jej reprezentatywność, tym bardziej
  ustrój państwowy odpowiada możliwościom republikanizmu i można żywić
  nadzieje, że poprzez stopniowe reformy w końcu się do niego wzniesie.
  Z tego względu w arystokracji jest już trudnej aniżeli w monarchii
  osiągnąć ów jedyny, w pełni praworządny ustrój, zaś w demokracji nie
  jest to możliwe inaczej aniżeli przez zdająca gwałt rewolucje” (tamże,
  s. 171). Demokracja zatem może być republikańska, ale tylko za cenę
  rewolucji, którą Kant odrzuca na rzecz reformy jako bardziej
  rozumowego i cywilizowanego sposobu uprawiania polityki.];.

+ #emph[W relacji między państwami] będzie to „związek narodów” --
  kosmopolityczna federacja, która wcale nie jest światowym państwem,
  ale jego przeciwieństwem: „zamiast pozytywnej idei #emph[republiki
  światowej];, tylko #emph[negatywny] surogat ciągle rozszerzającego się
  #emph[związku];, trwającego i chroniącego przed wojną, jest w stanie
  zatrzymać strumień wrogich i nakierowanych na obchodzenie prawa
  skłonności, a i to przy ciągłym zagrożeniu, że sojusze mogą się
  załamać”#footnote[Tamże, s. 178.];. Kontrowersje pośród
  interpretatorów budzi związana z ową federacją kwestia uprawnień,
  które miałby posiadać „ośrodek federalny” wobec innych państw. Czy
  mógłby przymuszać je do przestrzegania prawa międzynarodowego? W jaki
  sposób mógłby ów przymus wywierać? Wreszcie, czy taki ośrodek
  zogniskowany na jednym najbardziej oświeconym narodzie („szczęśliwie
  ukonstytuowanym jako republika”#footnote[Zob. tamże, s. 177.];) nie
  zamieniłby się w despotyczne państwo światowe, przed którym miał
  chronić? Kant pozostawia te problemy bez jednoznacznego
  rozstrzygnięcia#footnote[Zob. M. Zahn, #emph[Kantowska teoria pokoju];,
  przeł. M. Poręba, w: #emph[Filozofia transcendentalna a dialektyka];,
  red. M. J. Siemek, Warszawa: Oficyna Naukowa, 1994, s. 14.];.

+ #emph[W relacji obywatela do porządku kosmopolitycznego];. Kluczowe
  dla zachowania uniwersalnego pokoju ma być przestrzeganie prawa do
  gościnności (#emph[Hospitalität];), czyli powszechnego prawa do
  migracji. Nie ma żadnego obszaru ziemi, który byłby wyłączną
  własnością danej społeczności, narodu czy jednostki -- dlatego
  przybysz nie może być traktowany wrogo#footnote[Zob. I. Kant, #emph[Do
  wiecznego pokoju];, dz. cyt., s. 178.];. Właściwym rezultatem utopii
  wiecznego pokoju miałby być taki globalny porządek, w którym wymiana
  -- zarówno handlowa, kulturowa i społeczna -- zachodziłaby bez żadnych
  przeszkód, a intensywność więzi międzyludzkich zwiększyłaby się za
  sprawą rozwoju lokomocji, komunikacji i przepływu informacji. Kant
  antycypuje tym samym liberalną ideę globalizacji -- światowej
  wspólnoty, w której „naruszanie prawa w #emph[jednym] miejscu
  odczuwane jest #emph[wszędzie];”#footnote[Tamże, s. 181.];.

#quote(block: true)[
Poza właściwymi artykułami w rozprawie zawarte są jeszcze dwa dopiski --
„O gwarancji wiecznego pokoju” oraz „artykuł tajny” -- z których
pierwszy jest szczególnie godny uwagi, ponieważ zawiera filozoficzne
uzasadnienie całego projektu. Kant rozwija tam swoją kluczową ideę
filozofii dziejów (zaprezentowaną już w #emph[Idei powszechniej
historii…];) o przyrodzie jako znaturalizowanej opatrzności#footnote[Jak
zauważa Siemek, to podstawienie przyrody w miejsce właściwej historii
jest dziedzictwem filozofii oświeceniowej -- „Kantowska «natura»
(«przyroda») jest tu kryptonimem własnej #emph[historyczności] ludzkiego
uspołecznienia” (M.J. Siemek, #emph[Filozofia wobec wyzwań społecznej
modernizacji];, w: #emph[HF] 165).];, urzeczywistniającej w historii
swój ostateczny cel -- „umoralnienie” człowieka. Wojna zostaje wpisana w
tę naturalistyczno-teleologiczną narrację, Kantowską historiozofię,
stając się odpowiedzialną za wygnanie ludzi w najdalsze zakątki ziemi i
za ustanowienie pierwotnych stosunków prawnych między nimi#footnote[Zob.
#emph[Do wiecznego pokoju];, dz. cyt., s. 183.];. Jednak w epoce
nowoczesnej, w której panuje burżuazyjny duch handlu, a feudalnego
wojownika zastąpił mieszczański dorobkiewicz, wojna winna zostać wyparta
przez pokój.

Tak, jak przyroda z jednej strony mądrze rozdzieliła narody, spośród
których wola każdego państwa i to nawet ugruntowana w samym prawie
międzynarodowym, chętnie chciałaby sobie podporządkować chytrością lub
siłą inne państwa, tak z drugiej strony jednoczy ona mocą wzajemnego,
korzystnego interesu te narody, których pojęcie prawa kosmopolitycznego
nie ochroniłoby przed przemocą i wojną. Jest to #emph[duch handlu];,
który nie może współistnieć z wojną i wcześniej lub później zawładnie
każdym narodem. Ponieważ ze wszystkich mocy (środków) podległych władzy
państwowej #emph[moc pieniędzy] okazuje się najbardziej niezawodna, to
państwa czują się zmuszone (naturalnie nie przez pobudki moralne)
popierać uczciwy pokój i wszędzie w świecie, gdzie tylko zagrażałaby
wojna, zapobiegać jej przez swe pośrednictwo, tak jak gdyby w tym celu
znajdowały się w trwałym przymierzu; wielkie bowiem związki, zawiązane w
celu wojny, z natury rzeczy bardzo rzadko mogą urzeczywistnić się, a
jeszcze rzadziej być udane. W ten sposób poprzez sam mechanizm ludzkich
skłonności przyroda gwarantuje wieczny pokój (…)#footnote[Tamże, s.
187.];.
]

W dotychczasowym wywodzie Kant argumentował, że to przyroda za
pośrednictwem ukonstytuowanej przez ludzi powszechnej republiki
obywatelskiej niesie obietnicę wiecznego pokoju. Jednak w powyższym
fragmencie można rozpoznać ukryty materialny warunek Kantowskiego
projektu pokoju: „#emph[moc pieniędzy] okazuje się najbardziej
niezawodna”. A zatem to #emph[panowanie kapitalistycznych relacji
społecznych];, globalnego rynku, okazuje się fundamentem dla
#emph[panowania prawa i moralności] w aspekcie kosmopolitycznym. Sama
idea kosmopolityzmu jest zatem kryptonimem światowego kapitału -- im
więcej handlu, międzynarodowego przepływu towarów i pieniędzy, tym
bliżej do powszechnego pokoju. Kant ponownie jawi się jako czołowy
ideolog mieszczańsko-kapitalistycznej sfery publicznej. To nie skończony
człowiek i jego zawsze ograniczone czyny, to nawet nie przyroda, fortel
sterujący dziejami, ale właśnie pieniądz posiada realną moc ustanawiania
pokoju: „Czego nie jestem w stanie zrobić jako #emph[człowiek];, czego
nie są w stanie zrobić wszystkie siły mojej indywidualnej istoty, to
jestem w stanie zrobić przy pomocy #emph[pieniądza];”#footnote[K. Marks,
#emph[Rękopisy ekonomiczno--filozoficzne z 1844 r.];, w: K. Marks, F.
Engels, #emph[Dzieła];, t.1, dz. cyt., s. 612.];.

== Wzniosłość wojny 
<wzniosłość-wojny>
Do tej pory Kant prezentował się nam jako jednoznaczny obrońca pokoju,
dla którego wojna stanowi największy skandal moralny, świadectwo
eksplozji barbarzyństwa i zahamowania postępu gatunku ludzkiego. Jest to
jednak zaledwie częściowy obraz, który zawiera swój dialektyczny
kontrapunkt. Kant był bowiem myślicielem utkanym z wewnętrznych
sprzeczności.

Zacznijmy od analizy wojny jako zagadnienia prawnego ujętego w
#emph[Metafizycznych podstawach nauki prawa] (rozprawy z 1797 roku, a
wiec późniejszej niż #emph[Do wiecznego pokoju];). W rozdziale drugim
części drugiej, zatytułowanej #emph[Prawo publiczne];, rozważane są
„prawa narodów” (#emph[Völkerrecht];), czyli prawa państw względem
siebie nawzajem: „Państwo jako osobę moralną rozpatruje się tutaj jako
pozostające względem innego państwa w stanie naturalnej wolności, a stąd
też w stanie ciągłej wojny”#footnote[I. Kant, #emph[Metafizyczne
podstawy nauki prawa];, dz. cyt., s. 148.];. Wojna zatem jest bazowym
stanem występującym pomiędzy narodami, Hobbesowską #emph[bellum omnium
contra omnes];. Nie oznacza to, że przynależy ona całkowicie do porządku
natury, ponieważ w ramach ukonstytuowanego przez ludzi ładu prawnego
istnieje coś takiego, jak: „prawo do wojny” (§ 56), „prawo w czasie
wojny” (§ 57) i „prawo po wojnie” (§ 58)#footnote[Zob. tamże, s.
150--153.];. Tym samym wojna nie jest #emph[bezprawna];: narody mogą
zgodnie z prawem wypowiadać wojnę (na przykład usankcjonowane zostaje
prawo do odwetu), więcej nawet -- mogą prowadzić ją w ramach prawa (to
znaczy za nielegalne uznane zostają tylko wojna karna, eksterminacyjna i
zaborcza)#footnote[Tamże, s. 151.];, a wreszcie, wojnę zakończyć należy
w prawny sposób (potępione zostaje zniewolenie czy skolonizowanie
pokonanego narodu)#footnote[Tamże, s. 153.];. Paradoks tego wywodu
polega na tym, że wojna, będąc elementem stanu natury przeczącego
moralności, w jakiejś formie jest już #emph[moralna];, ponieważ istnieje
jako fakt prawny. Wydarza się niejako na przecięciu obu przeciwstawnych
uniwersów: przyrody i wolności.

Powszechny i wieczny pokój stanowi istotnie cel, do którego winny
zmierzać państwa znajdujące się w stanie prawnym, nosi on jednak
charakter idei raczej regulatywnej niż ideału czekającego na rychłą
realizację. Kant pisze:

#quote(block: true)[
Naturalny stan narodów, podobnie jak naturalny stan indywidualnych
ludzi, jest stanem, z którego trzeba wyjść, aby przejść do stanu
regulowanego normami; zanim to się stanie, wszelkie prawa narodów i
wszelka własność państw, którą można zdobyć lub zachować dzięki wojnie,
jest tylko własnością #emph[prowizoryczną];. Jedynie w powszechnym
#emph[związku państw] (analogicznym do tego, dzięki któremu naród staje
się państwem) prawa te mogą uzyskać ważność #emph[peremptoryczną] i
można osiągnąć prawdziwy #emph[stan pokoju];. Jeżeli jednak takie
państwo wielu narodów rozciąga się na zbyt wielkim obszarze, rządzenie
nim, a zatem i ochranianie każdego z jego członków, musi w końcu stać
się niemożliwe, natomiast wielość takich korporacji prowadzi z kolei do
stanu wojen. Dlatego #emph[wieczysty pokój] (ostateczny cel całego prawa
narodów) jest faktycznie ideą nie do urzeczywistnienia. Niemniej
polityczne zasady, które zmierzają do tego wiecznego pokoju, mianowicie
nakazują wchodzić w związki państw sprzyjające ciągłem przybliżaniu się
do niego, nie są niemożliwe do urzeczywistnienia; przeciwnie, skoro to
ciągłe zbliżanie się do wiecznego pokoju jest zadaniem opartym na
obowiązku, a przez to na prawie ludzi i państwa, to jest z pewnością
możliwe do realizacji#footnote[Tamże, s. 155.];.
]

Kant, który przemawia tutaj z pozycji prawniczego realisty miast
idealistycznego pacyfisty, zauważa, że urzeczywistnienie
#emph[powszechnego pokoju] wiązałoby się z powstaniem albo jednego
globalnego państwa (idei krytykowanej już w #emph[Do wiecznego pokoju];)
albo wielu „superpaństw” konkurujących ze sobą. W obu wypadkach
realizacja idei byłaby jej ostatecznym zanegowaniem, prowadząc do wojny
domowej albo do wojen między narodami. Dlatego wieczny pokój pozostaje
regulatywnym horyzontem, do którego nieustannie powinny przybliżać się
państwa, zasilając szeregi kosmopolitycznej federacji. #emph[Stan]
wiecznego pokoju okazuje się wiecznym #emph[procesem] zmierzania do
niego, który nie będąc urzeczywistnionym pokojem, zawiera w sobie
możliwość, a nawet nieuchronność, wojny.

W ten sposób wojna jako fenomen historyczny nie zostaje z dziejów
wykluczona. U Kanta należy wyraźnie rozróżniać formę dokonaną od
niedokonanej, realizację od „nieskończonego przybliżania
się”#footnote[Swoją drogą, Kantowski zwrot o „nieskończonym przybliżaniu
się” do ideału moralnego będzie kluczowym przedmiotem krytyki Hegla,
który rozpozna w nim niedający się przezwyciężyć rozziew między etyką a
rzeczywistością w filozofii Kanta. Największy błąd królewieckiego
myśliciela miał polegać właśnie na wyabstrahowaniu moralności ze świata
(polemikę z podejściem Hegla i obronę Kanta, zob. M.J. Siemek,
#emph[Wykłady z klasycznej filozofii niemieckiej];, Warszawa: PWN, 2011,
s. 164--165).];: „Jeżeli jednak próbuje się ją \[ideę wiecznego pokoju
-- B.W.\] urzeczywistnić drogą stopniowych reform opartych na stałych
zasadach, wówczas idea ta może -- przez ciągłe zbliżanie się --
prowadzić do najwyższego dobra, wieczystego pokoju”#footnote[I. Kant,
#emph[Metafizyczne podstawy nauki prawa];, dz. cyt., s. 159.];. Z
opatrzności determinowanej prawami przyrody wieczny pokój przekształcił
się w zaledwie transcendentalny horyzont możliwości dla społeczności
ludzkiej -- nieskończone zadanie dla kosmopolitycznej federacji.

W pominiętym do tej pory eseju z 1786 roku (czyli napisanym pomiędzy
#emph[Ideą powszechnej historii] a #emph[Do wiecznego pokoju];)
zatytułowanym #emph[Przypuszczalny początek ludzkiej historii]
(#emph[Mutmaßlicher Anfang der Menschengeschichte];) Kant po raz
pierwszy wyraźnie wskazuje na dialektyczną rolę wojny w postępie
dziejowym. Z jednej strony zostaje ona nazwana „największym
nieszczęściem spadającym na ucywilizowane narody”#footnote[I. Kant,
#emph[Przypuszczalny początek historii ludzkiej];, w: #emph[RFH] 78.];,
z drugiej zaś filozof zadaje pytanie: „Jednak gdyby ta ustawicznie
zagrażająca wojna nie wymuszała nawet na przywódcach państw owego
szacunku dla człowieczeństwa, to czy zaistniałaby w ogóle kultura?”, i
­-- dodaje -- „A zatem na tym etapie rozwoju kultury, na którym jeszcze
znajduje się rodzaj ludzki, wojna jest koniecznym środkiem, by ową
kulturę dalej rozprzestrzeniać. Tylko w stanie doskonałej kultury (Bóg
wie, kiedy) trwały pokój mógłby być dla nas zbawienny”#footnote[Tamże,
s. 79.];. Obrońca wiecznego pokoju rozpoznaje wiec konieczny i
ostatecznie postępowy -- kulturotwórczy -- charakter wojny, a wizje
powszechnego pokoju scedowuje na nieokreśloną przyszłość. Kant
przedstawia tutaj typowo grecką ideę konfliktu jako remedium na
gnuśnienie i stopniowy rozkład wspólnoty zatomizowanej na indywidua
zaspokające swe prywatne interesy. Wojna umożliwia konsolidację więzi
społecznych, skutkującą dyscypliną i poświęceniem koniecznymi dla
akumulacji kapitału -- nazywanej tutaj „przyspieszonym wzrostem
dobrobytu”. Społeczeństwo mieszczańskie pozbawione cnoty #emph[cives]
uległoby wewnętrznej degeneracji, niezdolne do ocalenia tego, co ogólne,
w konsekwencji czego zanegowałoby samo siebie. A cnotę tę w
niedoskonałym i antagonistycznym świecie może w człowieku-egoiście
wykształcić właśnie zagrożenie wojną (naruszające bezpieczeństwo
interesów). Choć straszliwa, chroni jednak przed jeszcze większym
okropieństwem -- regresją do stanu naturalnej dzikości, destrukcyjnej
samowoli (#emph[Willkür];) bez żadnych reguł (ta anarchia --
manifestująca się na przykład w rewolucji -- będzie przyprawiać
królewieckiego filozofa o największy lęk).

W tym sensie wojna dla Kanta jest już momentem prawa i moralności po
stronie przyrody -- tę formą #emph[physis];, która antycypuje już
#emph[thesis];, #emph[naturalnym] przedsionkiem
#emph[zdenaturalizowanego] prawa. Mieszczański świat potrzebuje wojny
jako zanegowania reguły swojego panowania (#emph[banauzyjska] ochrona
własności), które dopiero umożliwia panowanie tej reguły
(#emph[tymotejska] groźba wojny warunkiem możliwości samej ochrony przed
nią). Niemiecki #emph[Bürger];#footnote[W języku niemieckim nie
występuje rozróżnienie na obywatela (#emph[citoyen];, #emph[citizen];) i
mieszczanienia (#emph[bourgeois];) -- #emph[Bürger] jest jednym i
drugim, podobnie jak grecki #emph[polites] i łaciński #emph[cives];.
Dlatego niemiecka filozofia klasyczna będzie nieustannie próbowała
odtworzyć jedność państwa i społeczeństwa obywatelskiego, tego, co
politycznei tego, co społeczne (ekonomiczne), która uległa rozbiciu wraz
z rozpadem grecko-rzymskiego uniwersum. Zob. M.J. Siemek,
#emph[Demokracja i filozofia. Nowoczesność wobec antycznych wzorców
społecznego rozumu];, w: tenże, #emph[Wolność, rozum,
intersubiektywność];, dz. cyt., s. 10--16.] stoi pomiędzy francuskim
#emph[citoyen] a brytyjskim #emph[bourgeois];, pomiędzy
#emph[oświeceniowym imperializmem] a #emph[liberalizmem ekonomicznym,]
dlatego jest człowiekiem średnim. Kantowski #emph[liberalizm
republikański];#footnote[Należy jednak pamiętać, że określanie Kanta
mianem liberała jest pewnym anachronizmem. Dopiero w okolicach 1830 roku
liberalizm ukonstytuował się jako samoświadomy i zorganizowany ruch
polityczny, niemniej jednak wielu myślicieli antycypowało go i
teoretycznie ufundowało. W samych Niemczech poza Kantem takimi „ojcami
założycielami” liberalizmu w jego epoce byli: Friedrich Henrich Jacobi,
Christian Dohm, Friedrich Schiller czy Wilhelm von Humboldt.] stanowi
próbę syntezy grecko-rzymskiej obywatelskości #emph[politycznej] i
nowoczesnej mieszczańskości #emph[antypolitycznej];: państwa jako
reprezentanta publicznej ogólności (domeny #emph[praxis];) i rynku jako
przestrzeni wolnej wymiany partykularnych indywiduów (domeny
#emph[poesis];). Rozumowanie filozofa, znakomicie wyrażające niemiecką
specyfikę, jest następujące: bezpieczne życie mieszczańskich wytwórców,
kupców i konsumentów, których mentalność dąży do wiecznego pokoju, jest
zagwarantowane przez instytucje i prawo państwowe zdolne do istnienia
tylko w stanie zagrożenia wojną. Gdyby nie zniewalający przymus reguł i
prawa wyzwalający obywatelską #emph[virtus] w społeczeństwie handlowym,
to wolna konkurencja doprowadziłaby ostatecznie do rozpadu samej
wspólnoty i regresu do naturalnego stanu wojny wszystkich ze wszystkim.
Tak oto wojna okazuje się dialektycznym warunkiem pokoju. W niemieckim
modelu nowoczesnego uspołecznienia #emph[kapitalizm] nigdy nie był
przeciwko #emph[państwu];, rząd i rynek, wojna i handel współgrały ze
sobą w tym stanie pośrednim. Jednak Kant nie wyprowadza takiej konkluzji
ze swojej refleksji i pozostaje rozdarty pomiędzy #emph[realistyczną
koniecznością wojny] a #emph[utopijnym pragnieniem pokoju];, nie
rozpoznawszy do końca dialektyki ich wzajemnego uwarunkowania.

Te niedające się pojednać dwuznaczności wojny najpełniej jednak zostały
wyrażone w ostatniej (dla wielu najważniejszej) krytyce Kanta, tj.
#emph[Krytyce władzy sądzenia] (#emph[Kritik der Urteilskraft];) wydanej
w 1790 roku. Przytoczmy fragment z #emph[Analityki wzniosłości];:

#quote(block: true)[
Cóż bowiem jest nawet dla człowieka dzikiego przedmiotem największego
podziwu? Człowiek, który nie wie, co to strach, który się nie lęka, a
więc nie cofa przed niebezpieczeństwem, lecz z całym spokojem mężnie
przystępuje do dzieła. Nawet w najbardziej cywilizowanym stanie
zachowuje się nadal ten szczególnie wysoki szacunek dla wojownika; tylko
że wymaga się ponadto, by posiadał zarazem wszelkie cnoty pokojowe:
łagodność, współczucie i nawet pewną, jak przystoi, dbałość o swą własną
osobę -- a wszystko właśnie dlatego, że poznaje się po tym, iż umysł
jego nie cofnie się przed niebezpieczeństwem. Dlatego też, choćby nie
wiadomo jak spierano się przy porównywaniu męża stanu z wodzem o to,
który z nich zasługuje na wyższy szacunek, sąd estetyczny rozstrzyga na
korzyść drugiego. Nawet wojna, jeśli prowadzona jest z zachowaniem
porządku i z poszanowaniem praw obywatelskich, ma w sobie coś
wzniosłego, przy czym czyni ona charakter narodu, który wiedzie ją w ten
sposób, tym wznioślejszym, im liczniejsze były niebezpieczeństwa, na
jakie był narażony i wśród których zdołał mężnie przetrwać. Natomiast
długotrwały pokój wiedzie zazwyczaj do panowania samego tylko ducha
handlu, a wraz z nim do panowania niskiej chciwości, tchórzostwa i
zniewieściałości oraz do upodlenia się sposobu myślenia
narodu#footnote[I. Kant, #emph[Krytyka władzy sądzenia];, dz. cyt., s.
160--161.];.
]

Kant, myśląc po grecku -- a to właśnie w jego estetyce popularna wówczas
w Niemczech grekofilia najbardziej odcisnęła swoje piętno -- za przykład
najwyższej #emph[arete] uznaje dzielność męstwa zbrojnego, bitnego
wojownika stojącego w obliczu śmierci#footnote[Hannah Arendt w swojej
interpretacji filozofii politycznej Kanta zwraca uwagę, że właśnie
stosunek do życia i śmierci najbardziej łączy królewieckiego myśliciela
z greckim antykiem. Grecy -- czego najlepiej dowodzi platoński
#emph[Fedon] i cała tradycja tragedii -- byli wręcz zakochani w śmierci
i odrzucali życie jako cielesne więzienie separujące człowieka od wyżyn
duchowej kontemplacji. Ta nieufność wobec życia u Kanta przyjmuje postać
usposobienia melancholijnego (życie jest ciężarem nieprzynoszącym
satysfakcji -- jak powiada w #emph[Antropologii];), które daje o sobie
znać w jego rozważaniach nad wojną i pokojem: „Także u Kanta -- zauważa
Arendt -- odnajdziecie jednak powtarzające się stwierdzenie, że wojny,
katastrofy czy też po prostu zło i ból, są niezbędne dla tworzenia
«kultury». Bez nich człowiek podpadłby na powrót w stan czysto
zwierzęcego zaspokojenia” (H. Arendt, #emph[Wykłady o filozofii
politycznej Kanta];, przeł. R. Kuczyński, M. Moskalewicz, wstęp: P.
Nowak, Warszawa: Fundacja Augusta hr. Cieszkowskiego, 2012, s. 47).
Napięcie między wojną i pokojem u Kanta można wobec tego ująć w formie
nieredukowalnego napięcia między grecko-tragiczną świadomością
nieuchronności zła i oświeceniowo-nowoczesnym optymizmem postępu --
skończoność jednostkowego człowieka #emph[versus] nieskończone aspiracje
gatunku ludzkiego. Jego filozofia dziejów to #emph[oświeceniowa
tragedia];.];. Jego postawa jest wzniosła -- w Kantowskim sensie tego
pojęcia ­-- ponieważ konfrontuje nas jako obserwatorów zajmujących
#emph[bezpieczne miejsce] z #emph[absolutnym niebezpieczeństwem];. Za
pośrednictwem wojownika możemy zmierzyć się z potęgą przekraczającą
granice naszej skończonej jaźni. Mąż stanu, czyli moralny polityk, nie
potrafi wywołać takich uczuć: może być dobry, ale nie wzniosły. Sama
wojna zaś -- z poziomu sądu estetycznego jawiąca się jako wyraz odwagi i
gotowości do złożenia ofiary -- budzi już od czasów antycznych głęboki
podziw i fascynację, której ulega także królewiecki myśliciel. Panią
wojny jest śmierć, dlatego tak umiłowali ją greccy mędrcy gardzący
strachem przed utratą życia#footnote[Pogardę tę najlepiej chyba wyrażają
znane wersety z #emph[Edypa w Kolonos] (1224--26) Sofoklesa:
„Najprzedniejszą rzeczą nie żyć,/ Drugą zasię -- w tamte strony,/ Skąd
przybyłeś raz zrodzony,/ Chyżym krokiem zmierzać” (przeł. K. Morawski,
w: Sofokles, #emph[Tragedie];, Warszawa: Wydawnictwo PIW, 1969, s.
506).];. Oczywiście taka „wzniosła wojna” dla oświeceniowego Kanta musi
spełniać dwa warunki: być zgodna z prawem wojny (o którym już pisaliśmy)
oraz być „tym wznioślejsza, im liczniejsze były niebezpieczeństwa, na
jakie narażony był naród ją prowadzący”. To drugie zdanie stanowi
skądinąd prawie literalną antycypację słynnego motta Hölderlina
pochodzącego z poematu #emph[Patmos] (1802) -- #emph[Wo aber Gefahr ist,
wächst / Das Rettende auch] („Lecz gdzie niebezpieczeństwo, tam/ I
ratunek się wzmaga”#footnote[F. Hölderlin, #emph[Patmos];, w: tenże,
#emph[Poezje];, przeł. i oprac. A. Lam, Warszawa: Dom Wydawniczy
„Elipsa”, 1998, s. 164.];). Im większe niebezpieczeństwo przezwycięży
naród prowadzący wojnę, tym bardziej zmężnieje jego charakter, tym mniej
podatny będzie na degenerację. Właśnie Hölderlin, w wykładni Lukácsa,
jako poeta-#emph[citoyen] stanowi w niemieckiej kulturze pierwsze
ucieleśnienie terminu średniego między nowoczesnym mieszczaninem a
antycznym wojownikiem, miłością życia a gotowością na śmierć.
Wypowiadałby on zatem to, co u Kanta pozostawało jedynie ukrytym
sylogizmem, tj. jedność #emph[citoyen] i #emph[bourgeois] występującą w
heroicznych dziejach niemieckiej tradycji rewolucyjnego
mieszczaństwa#footnote[Zob. G. Lukács, Hyperion #emph[Hölderlina];,
przeł. A. Serafin, „Kronos” 2011, nr 2(17), s. 42--57.];.

Jednakże ostatnie zdanie cytowanego fragmentu -- „Natomiast długotrwały
pokój wiedzie zazwyczaj do panowania samego tylko ducha handlu, a wraz z
nim do panowania niskiej chciwości, tchórzostwa i zniewieściałości oraz
do upodlenia się sposobu myślenia narodu” ­-- sytuuje Kanta znacznie
bliżej pozycji Hölderlina. Duch handlu, będącego przecież materialną
podstawą dla wiecznego pokoju mieszczańskiego świata, okazuje się
niemoralnym źródłem zepsucia narodu. Ba! Sam pokój -- naczelna idea
Kantowskiej filozofii dziejów -- jawi się jako potencjalnie szkodliwy.
Skąd ta nagła zmiana perspektywy? Czy grecki #emph[thymos] przezwyciężył
chwilowo banauzyjską mentalność filozofa? Czy też może oba momenty,
wojny i pokoju, zostają u myśliciela pojęciowo zapośredniczone?

Hannah Arendt w swojej interpretacji tego Kantowskiego passusu
przywołuje dystynkcję niezaangażowanego #emph[widza] czy obserwatora
wydarzeń historycznych, który może dostrzec ukryty w nich fortel
przyrody, oraz uczestniczącego w dziejowym spektaklu #emph[aktora];,
ślepego na eschatologiczny wymiar swoich czynów#footnote[Zob. H. Arendt,
#emph[Wykłady o filozofii politycznej];, dz. cyt., s. 93--94.];. Problem
wojny (w przeciwieństwie na przykład do rewolucji) wywołuje dysonans. Z
jednej strony jako obserwatorzy podziwiamy widowisko mężnych wojowników,
z drugiej powściągani jesteśmy przez maksymy rozumu kategorycznie
zabraniające nam zaangażowania się w ten „wzniosły czyn”. Podmiotowi
estetycznemu wojna jawi się jako wydarzenie wzniosłe i konieczne dla
postępu, podmiotowi moralnemu jako godna potępienia. Wszak tylko wieczny
pokój jest obowiązkiem rozumu praktycznego. Oba podmioty nie rozpoznają
swojej prawdy, która zawiera się w ich przeciwieństwie. I tak
#emph[estetyczny widz] nie uwzględnia wojny jako „źródła wszelkiego zła
i zepsucia obyczajów”#footnote[I. Kant, #emph[Spór fakultetów];, dz.
cyt., s. 137.];, #emph[moralny aktor] zaś nie widzi, że wojna, „pomimo
najstraszliwszych klęsk, jakie sprowadza na rodzaj ludzki”, stanowi
jeszcze „jeden bodziec więcej do tego, by wszystkie talenty służące
kulturze doprowadzić do najwyższego rozwoju”#footnote[Tenże,
#emph[Krytyka władzy sądzenia];, dz. cyt., s. 427.];. W tym samym
momencie, kiedy #emph[rozum praktyczny] tworzący maksymy dla działania
stawia wojnie „swoje nieugięte veto: #emph[nie powinno być żadnej
wojny];”#footnote[Tenże, #emph[Metafizyczne podstawy nauki prawa];, dz.
cyt., s. 158.];, #emph[władza sądzenia] dostrzega w niej dialektyczny
wehikuł postępu. Sprzeczność #emph[etyki] i #emph[estetyki];, działania
i sądzenia nie znajduje u Kanta jednoznacznego rozwiązania. Tę
paradoksalną postawę filozofa Arendt charakteryzuje następująco:

#quote(block: true)[
Innymi słowy, choćby nawet Kant zawsze działał na rzecz pokoju, to i tak
wiedziałby i pamiętał o swoim sądzie. Jeśli działałby na podstawie
wiedzy, którą uzyskał jako widz, we własnych oczach okazałby się
przestępcą. Jeśli jednak z racji owego „moralnego obowiązku” zapomniałby
o swoich ustaleniach jako widza, stałby się tym, czym staje się wielu
dobrych, zaangażowanych i związanych ze sprawami publicznymi ludźmi --
idealistycznym głupcem#footnote[H. Arendt, #emph[Wykłady o filozofii
politycznej];, dz. cyt., s. 97.];.
]

Kant nie zdołał pojęciowo #emph[znieść] sprzeczności między
widzem-przestępcą a aktorem-głupcem, wzniosłością wojny i obowiązkiem
pokoju, co na innym poziomie przejawiało się jako rozszczepienie
#emph[Bürgera] na mieszczanina (pragnącego spokoju) i obywatela
(gotowego złożyć ofiarę). Ten nierozwiązany antagonizm był tylko wyrazem
obiektywnego uwarunkowania świata niemieckiego w ostatniej dekadzie
osiemnastego stulecia#footnote[W sensie metodologicznym należy zgodzić
się z twierdzeniem Balibara, „że tekst filozoficzny doprowadza do
ekstremum sprzeczności, które go rozsadzają, jednak nigdzie indziej nie
zostaną równie wyraziście sformułowane” (E. Balibar, #emph[Trwoga mas];,
dz. cyt., s. 112). Na tym, w największym skrócie, polega uprzywilejowana
rola filozofii w eksponowaniu antagonizmów swojej epoki.];:
zmilitaryzowany kraj pogrążony w feudalnym zacofaniu, ze słabą klasą
mieszczańską, do którego nowy duch obywatelski dotarł na francuskich
bagnetach. Kant w ramach tego porządku próbował dokonać zapośredniczenia
obu treściowych określeń swojej filozofii społecznej: greckiego
wzniosło-obywatelskiego i nowoczesnego prozaiczno-mieszczańskiego.
Jednakże ograniczenia samego tego porządku skazywały jego
przedsięwzięcie na porażkę. Niemcy nie istniały jeszcze jako nowoczesny
naród kupców-wytwórców, którzy chwytają za broń w obronie swej ojczyzny.
Kant, który zmarł w 1804 roku, nie dożył bitwy pod Jeną inicjującej
pruską modernizację. A przede wszystkim nie dożył wojny wyzwoleńczej,
która ukonstytuowała #emph[die deutsche Nation];, podobnie jak bitwa pod
Valmy zrodziła naród francuski. Dopiero wtedy wzajemna dialektyka wojny
i pokoju uobecniła się w samej historycznej rzeczywistości zarówno dla
niemieckich obserwatorów, jak i uczestników wydarzeń.

Kant w swojej filozofii społecznej, w projekcie #emph[liberalnego
republikanizmu];, ukazuje pojęciową genezę niemieckiego modelu
kapitalistycznego uspołecznienia, niemieckiej drogi do nowoczesności. Z
powodu słabo rozwiniętej burżuazji (rachityczny rynek wewnętrzny i niski
poziom obrotu towarowego) oraz silnej pozycji szlachty rodowej
(szczególnie pruskich junkrów) niemiecki kapitalizm rozwijał się pod
auspicjami państwa. Rozbudowana biurokracja i armia były głównymi siłami
„modernizującymi” społeczeństwo. Oczywiście kluczową rolę w tym procesie
odgrywała także mieszczańska sfera publiczna -- przestrzeń komunikacyjna
warstw wykształconych. Z tych powodów w Niemczech nie wystąpił tak silny
konflikt państwa i rynku jak w modelu anglosaskim, a kapitalizm rodził
się jako #emph[kapitalizm państwowy];. Natomiast klasyczna filozofia
niemiecka, od Kanta począwszy, poszukiwała efektywnych form
zapośredniczenia #emph[polityki] i #emph[społeczeństwa];, obywatelskiej
wspólnoty „pięknych słów i czynów” oraz „burżuazyjnej wolnej wymiany”.
Na problem wojny i pokoju zatem w kontekście idealizmu niemieckiego
spoglądać należy zawsze przez pryzmat #emph[ogólności państwa] i
#emph[partykularności rynku];.

= Uniwersalna wojna ludu pierwotnego 
<uniwersalna-wojna-ludu-pierwotnego>
== Państwo rozumu#footnote[Podrozdziały „Państwo rozumu” oraz „Ekonomia polityczna wojny” w skróconej formie ukazały się w tekście: B. Wójcik, #emph[Wojna i ekonomia w państwie Fichtego];, „Athenaeum. Polskie Studia Politologiczne” 2021, nr 69(1), s. 20--34.] 
<państwo-rozumu>
Filozofem, który jako pierwszy skonfrontował się z narodzinami
nowoczesnego narodu niemieckiego, był Fichte#footnote[W zgrabnej i
lakonicznej formie Mehring porównał biografie Kanta i Fichtego i ich
polityczne konsekwencje: „Podobnie jak filozofia Kanta wywodzi się
ostatecznie z tego, że Kant zawsze tkwił w skórze filistra, tak też i
filozofia Fichtego, który był synem biednego jak mysz kościelna tkacza
wstążek z Łużyc Górnych, tym się tłumaczy ostatecznie, że proletariackie
to dziecko było rewolucjonistą w każdym calu” (F. Mehring, #emph[Dzieje
Niemiec];, dz. cyt., s. 157).];, świadek wojny wyzwoleńczej z lat
1808‒1813. Jego czynne zaangażowanie w niemiecką reakcję na kampanie
napoleońskie stało się źródłem ambiwalentnych interpretacji jego
filozofii politycznej. Dla jednych badaczy Fichte był protoplastą
etnicznego nacjonalizmu i apologetą totalitaryzmu#footnote[Zob. np.: H.
Kohn #emph[The Paradox of Fichte's Nationalism];, “Journal of the
History of Ideas” 1949, nr 3(10), s. 319--343; A. Abizadeh, #emph[Was
Fichte and Ethnic Nationalist? On Cultural Nationalism and its Double];,
“History of Political Thought” 2005, nr 26 (2), s. 334--59. O
popularności prawicowo-nacjonalistycznej wykładni Fichtego może
świadczyć także fakt, że fundacja jego imienia
(Johann-Gottlieb-Fichte-Stiftung e. V) została założona w 1996 roku
przez skrajnie prawicową niemiecką partię polityczną „Republikanie”
(#emph[Die Republikaner];), której przywódcą był kontrowersyjny
eks-oficer Waffen SS Franz Xaver Schönhuber.];, dla drugich natomiast
kontynuatorem kantowskiego racjonalnego liberalizmu#footnote[Zob. np.:
F. Neuhouser, #emph[Fichte and the Relation between Right and Morality];,
w: #emph[Fichte: Historical Context/Contemporary Controversy];, red. D.
Breazeale, T. Rockmore, Atlantic Highlands (NJ): Humanities Press,
1994.];, dla innych jeszcze radykalnym rewolucjonistą, postulującym
egalitarystyczno-komunistyczną utopię#footnote[Zob. np: X. Léon,
#emph[Le socialisme de Fichte d'apr];#emph[és l'état commercial fermé];,
“Revue de métaphysique et de morale” 1914, nr 22, s. 27--71.];.
Doświadczenie wojny stanowiło istotną cezurę w ewolucji intelektualnej
myśliciela, który wedle popularnej wykładni: z oświeceniowego jakobina
miał się przeobrazić w quasi-religijnego proroka niemieckiego
mesjanizmu#footnote[Zob. H. Heine, #emph[Z dziejów religii i filozofii];,
dz. cyt., s. 173--174; E. Balibar, #emph[Trwoga mas];, dz. cyt., s.
111--112.];. Czy mamy zatem jednego czy przynajmniej dwóch Fichte? Czy z
agitatora uniwersalistycznej rewolucji stał się rzeczywiście apologetą
odrodzenia narodowego? Jakie znaczenia miała sama wojna i namysł nad nią
dla uformowania się filozoficznego stanowiska Fichtego?

Dwie rozprawy, #emph[Podstawy prawa naturalnego wedle teorii
wiedzy];#footnote[W polskim przekładzie ukazały się tylko fragmenty tej
pracy, zob. J.G. Fichte, #emph[Podstawy prawa naturalnego wedle teorii
wiedzy];, przeł. P. Dybel, w: tenże, #emph[Zamknięte państwo handlowe i
inne pisma polityczne];, przeł. P. Dybel, R. Marszałek, J. Nowotniak, R,
Reszke, wstęp: A. Ochocki, Warszawa Fundacja Aletheia 1996, s. 87--149;
zob. także: J.G. Fichte, #emph[Grundlage des Naturrechts nach]
#emph[Prinzipien der Wissenschaftslehre];, Jena & Leipzig: Christian
Ernst Gabler, 1796.] (#emph[Grundlage des Naturrechts nach Prinzipien
der Wissenschaftslehre] z 1796 roku) oraz #emph[Zamknięte państwo
handlowe];#footnote[Zob. J.G. Fichte, #emph[Zamknięte państwo handlowe];,
przeł. J. Nowotniak, w: tenże, #emph[Zamknięte państwo handlowe];, dz.
cyt., s. 151--228.] (#emph[Der geschlossene Handelsstaat] z 1800 roku),
są szczególnie istotne, teoretycznie ugruntowują bowiem Fichteański
projekt państwa. W pierwszej pracy zostaje pojęciowo opracowana idea
wspólnoty w jej relacji do prawa i moralności, czyli na abstrakcyjnym
poziomie Fichte przygotowuje podstawowe kategorie filozofii moralnej i
politycznej#footnote[Według wpływowej interpretacji Siemka w pracy tej
Fichte prezentuje już w pełni dopracowany model transcendentalnej
intersubiektywności, który stanowi przesłankę dla pojęcia „skończonej
istoty rozumnej”. To znaczy #emph[Ja] może ustanowić czy samo--określić
się (#emph[Selbstbestimmung];) w pierwotnej relacji dialogicznej
wzajemności z #emph[Innym];: warunkiem mojej wolności jest „wezwanie”
(#emph[Aufforderung];) pochodzące od innego wolnego podmiotu. Idea ta
stanowi, zadaniem Siemka, rdzeń Fichteańskiego transcendentalizmu (zob.
M.J. Siemek, #emph[Ja i inni. Problematyka intersubiektywności w
filozofii transcendentalnej Fichtego];, w: tenże, #emph[Fichte w
kontekście];, dz. cyt., s. 163--180).];, których materialną realizację
stanowi już utopia „zamkniętego państwa handlowego”. Innymi słowy,
#emph[Podstawy prawa naturalnego] dowodzą, że momentem prawa jest jego
urzeczywistnienie w świecie realnym, #emph[Zamknięte państwo handlowe]
zaś pokazuje, jak urzeczywistnienie to powinno wyglądać.

Wokół samego #emph[Der geschlossene Handelsstaat] narosło wiele mitów
interpretacyjnych#footnote[Jak czytamy u Balibara; „Tekst to
kontrowersyjny -- ulubiony cel ironicznych ataków Hegla i w ogóle nurtu
liberalnego -- od samego początku źródło nieporozumień, przedstawiany
alternatywnie jako egalitarystyczna utopia (w stylu Rousseau czy
Babeufa), jako wyraz archaicznego merkantylizmu, jako antycypacja
planowania socjalistycznego albo jako nacjonalizm ekonomiczny (od Lista
do Schachta lub Keynesa…)” (E. Balibar, #emph[Trwoga mas];, dz. cyt., s.
121--122).];, które wielokrotnie znajdowały potwierdzenia w tekście.
Fichte we wstępie już zaznacza, że rozwijany przez niego projekt ma
charakter postulatu, to znaczy obrazuje #emph[czysty stan idealny]
państwa rozumu-- pokazuje je takim, #emph[jak być powinno];-- nie
dotyczy natomiast #emph[państwa rzeczywistego];, jakie #emph[istnieje] w
empirycznym świecie: „Państwo rzeczywiste można zatem wyobrazić sobie
jako stopniowe wznoszenie się państwa rozumu”#footnote[J.G. Fichte,
#emph[Zamknięte państwo handlowe];, dz. cyt., s. 155.];. Istnienie zaś
państwa rzeczywistego jest koniecznością. Nie może istnieć, zdaniem
filozofa, ludzka zbiorowość funkcjonująca wedle prawa poza państwem
powołanym do życia przez pierwotną „umowę obywatelską”
(#emph[Staatsb];#emph[ürgervertrag];). Podobnie jak u Kanta, państwo
gwarantuje władzę sankcji egzekucji prawa. W przeciwieństwie jednak do
Kantowskiego liberalnego państwa negatywnego -- mającego zapewniać
ochronę praw oraz neutralizować skonfliktowane wolności obywateli i
całych narodów -- przed Fichteańskim państwem stoi ambitne i pozytywne
zadanie. Jego cel jest podwójny: #emph[wewnętrzny pokój społeczny] i
#emph[powszechny pokój zewnętrzny];#footnote[Zob. E. Balibar,
#emph[Trwoga mas];, dz. cyt., s. 122. Isaac Nakhimovsky tym samym
słusznie zauważa, że #emph[Zamknięte państwo handlowe] można
interpretować jako rozwinięcie idei #emph[wiecznego pokoju];, wpisania
jej w szerszy system ekonomiczno-społeczny, zob. I. Nakhimovsky,
#emph[The Closed Commercial State: Perpetual Peace and Commercial
Society from Rousseau to Fichte];, Princeton: Princeton University
Press, 2011, s. 20.];. Dwa są także podstawowe instrumenty sprawowania w
nim władzy: #emph[organizacja] i #emph[kontrola];.

Fichteańskie państwo pomyślane jest jako zapora przed największym
zagrożeniem dla pokoju (tak wewnętrznego, jak i zewnętrznego), czyli
przed władzą pieniądza -- międzynarodowym kapitałem handlowym jako formą
imperializmu. Duch handlu dla Kanta będący praformą powszechnego pokoju,
dla Fichtego stanowi „niekończącą się wojnę wszystkich ze
wszystkimi”#footnote[J.G. Fichte, #emph[Zamknięte państwo handlowe];,
dz. cyt., s. 202.];. Aby jej zapobiec, rząd ma za zadanie całkowicie
przejąć kontrolę nad sferą produkcji i wymiany skutkującą wyłączeniem
krajowej gospodarki z globalnego obiegu kapitału. Rola rządu nie
ogranicza się zatem do działań prawno-policyjnych, tylko przede
wszystkim ekonomicznych. Populacja podzielona zostaje na trzy
stany#footnote[Fichte wyróżnia: stan pierwszy #emph[wytwórców]
(#emph[Produzenten] -- czyli rolników), stan drugi #emph[przetwórców]
(#emph[Künstler --] rzemieślników i robotników), wreszcie stan trzeci
#emph[kupców] (handlarzy odpowiedzialnych za dystrybucję artykułów).
Filozof będący ewidentnie pod wpływem ekonomii fizjokratów najważniejszą
rolę przypisuje stanowi pierwszemu -- rolnikom: „Wytwarzanie produktów
to fundament państwa; stanowi ono ostateczny punkt dla wszystkiego
innego” (tamże, s.163). Kwoty koniecznych produktów rolnych determinują
w dalszej kolejności skalę przemysłu oraz liczbę kupców.];, których
liczebność i zakres działalności jest koordynowany przez organy
administracyjne. Rząd posiada monopol na handel zagraniczny (zredukowany
do minimum) i reguluje zarówno ceny, jak i ilość wytwarzanych towarów.
Wprowadzony zostaje „pieniądz krajowy”#footnote[Zob. tamże, s. 183.];,
niewymienialny na żadną walutę zagraniczną, który ma służyć jedynie do
obrotu na rynku wewnętrznym. Słowem, utopia scentralizowanej gospodarki
planowanej#footnote[„W państwie zorganizowanym podług wyżej
przedstawionych zasad -- pisze Fichte -- żadnemu domowi handlowemu nie
może zostać dostarczony do sprzedaży towar, na którego prędkie zbycie
nie mógłby on z pewnością liczyć, jako że u samych podstaw organizacji
państwa oblicza się dopuszczalne wytwórstwo i przetwórstwo według
możliwych potrzeb” (tamże, s. 168).] jest odpowiedzią na anarchiczne
impulsy leseferystycznej ekonomii, potęgującej #emph[irracjonalne] siły
„wolnej gry rynkowej”:

#quote(block: true)[
Zadania państwa pojmowano dotychczas w sposób jednostronny i połowiczny,
jedynie upatrując w nim instytucje służącą do utrzymania przy życiu
prawa zastanego posiadania obywateli. Przeoczano natomiast głębszy
obowiązek państwa, jakim jest zapewnienie najpierw każdemu należnej mu
własności. To ostatnie można zaś osiągnąć tyko w ten sposób, iż
zlikwiduje się anarchię w handlu tak samo, jak stopniowo znosi się
anarchię polityczną, a państwo zamknie się w postaci państwa handlowego,
tak samo jak jest zamknięte pod względem swego prawodawstwa i
sądownictwa#footnote[Tamże, s. 199.];.
]

Warto zatrzymać się na moment przy pojęciu #emph[własności];, ponieważ
właśnie ono najlepiej eksponuje linię demarkacyjną oddzielającą Fichtego
od tradycji liberalnej, do której bywał często zaliczany#footnote[Zob.
D. James, #emph[Fichte's Social and Political Philosophy];.
#emph[Property and Virtue];, Cambridge: Cambridge University Press,
2011, s. 7--8.];. Państwo ma „#emph[nadać] naprzód każdemu jego
własność, a potem dopiero -- chronić ją”#footnote[J.G. Fichte,
#emph[Zamknięte państwo handlowe];, dz. cyt., s. 157.];. O jaką własność
tutaj chodzi? Nie jest to liberalno-posesywna koncepcja własności jako
wyłącznego prawa jednostki do posiadania rzeczy#footnote[Zob. M.
Turowski, #emph[C.B. Macpherson: „indywidualizm posiadaczy” a dylematy
współczesnej ontologii politycznej];, Wrocław: Wydawnictwo Uniwersytetu
Wrocławskiego, 2014.];, „tylko wyłączne #emph[prawo do działań] -- nie
do #emph[rzeczy];” -- „A zatem to sfera wolnych działań zostaje wskutek
umowy podzielona między jednostki i wskutek tego podziału powstaje
własność”#footnote[J.G. Fichte, #emph[Zamknięte państwo handlowe];, dz.
cyt., s. 158.];. Państwo powstałe w wyniku umowy społecznej ustala
przedmiot i zakres działalności jednostki. Tak określony obszar stanowi
własność jednostkową -- tymczasową i reglamentowaną -- ponieważ to rząd,
będąc jej ostatecznym gwarantem, może zabronić obywatelowi wykonywania
danej czynności#footnote[Zob. Tamże, s. 190.];. Prawo własności
(#emph[Eigentumsrecht];), ograniczywszy spontaniczną wolność
indywidualną (samowolę), staje się warunkiem koniecznym realizacji
wolności powszechnej. Pacyfistyczne zadanie państwa -- prewencja przed
wojną wszystkich ze wszystkimi -- polega na zapewnieniu każdemu jego
własności, tj. na wydzieleniu w gospodarce narodowej miejsca
umożliwiającego obywatelowi utrzymanie się z wykonywanej pracy. Prawo do
życia z własnej pracy stanowi dla Fichtego podstawowe, naturalne prawo
człowieka -- uprzednie i w tym sensie #emph[transcendentalne] wobec
pozytywnego i ukonstytuowanego ładu prawnego#footnote[Zob. D. James,
#emph[Fichte's Social];, dz. cyt., s. 33--35. Jak zauważa Siemek
zasadnicza różnica między Kantem a Fichtem w kontekście relacji polityki
i moralności, sprowadza się do tego, że dla pierwszego moralność jest
warunkiem prawa, dla drugiego zaś prawo warunkiem moralności. Moralnym
podmiotem możemy się stać dopiero za pośrednictwem instytucji państwa
rozumu (zob. M.J. Siemek, #emph[Spontaniczność i refleksja. O
problematyce wolności w filozofii Fichtego];, w: tenże, #emph[Fichte w
kontekście];, dz. cyt., s. 65--66).];. Z tego powodu fundamentalny cel
ekonomiczny państwa polega na wprowadzeniu porządku społecznego, w
którym każdy będzie mógł utrzymywać się z rąk własnej pracy. Jeśli ktoś
byłby takiej zdolności pozbawiony (jak na przykład osoba
niepełnosprawna), to władza publiczna miałaby obowiązek skompensować ten
deficyt za pomocą opieki socjalnej#footnote[O socjalno-egalitarnej
funkcji państwa Fichte pisze: „Wszyscy powinni być naprzód syci i
przyzwoicie mieszkać, nim ktokolwiek zacznie ozdabiać swoje mieszkanie;
zanim ktokolwiek się wystroi, wszyscy powinni być wygodnie i ciepło
ubrani” (J.G. Fichte, #emph[Zamknięte państwo handlowe];, dz. cyt., s.
164).];. A zatem scentralizowane i autarkiczne państwo rozumu, będące
nieodzownym warunkiem swobodnego i twórczego rozwoju każdego obywatela,
jest jednocześnie wzorcem nowoczesnego #emph[welfare state];,
troszczącego się o egzystencję materialną swoich
mieszkańców#footnote[Siemek następująco scharakteryzował społeczne
konsekwencje fichteańskiej wizji państwa zamkniętego: „Państwowa
kontrola nad życiem społecznym i gospodarczym ma w fichteańskiej utopii
znaczenie pierwszorzędne. Nadzieje Fichtego idą tu bowiem jeszcze dalej.
Pragnie on widzieć w samej tej kontroli (szerzej: w racjonalnym nadzorze
nad funkcjonowaniem społeczeństwa jako całości) istotny czynnik
pożądanych przemian więzi społecznej i -- co za tym idzie -- osobowości.
Państwowa reglamentacja ma wyeliminować automatyzm i żywiołowość
mechanizmów rynkowych, ma zlikwidować sytuację, w której właściwym i
bezpośrednim celem działalności gospodarczej nie jest efektywne
zaspokojenie potrzeb, lecz indywidualny zysk; słowem -- ma zorganizować
racjonalny system produkcji i podziału, oparty na jakościowym, użytkowym
stosunku do wytwarzanych przez siebie dóbr materialnych. W «zamkniętym
państwie handlowym» działalność gospodarcza jest celowa wyłącznie ze
względu na zaspokojenie konkretnych potrzeb, wymiana ma charakter
społecznego regulatora wartości użytkowych, jest zawsze realizacją
jakości przez ilość -- nigdy odwrotnie. Dzięki temu też więź społeczna
przestaje by luźną asocjacją jednostek wzajemnie antagonistycznych lub
indyferentnych, a staje się konkretną, organiczną współzależnością w
kooperacji. Poczucie wzajemnej społecznej i ekonomicznej zależności
podmiotów nawzajem zaspokających swe potrzeby eliminuje motywy
egoistyczne i kształtuje solidarność międzyludzką” (M.J. Siemek,
#emph[Spontaniczność i refleksja];, dz. cyt., s. 68--69).];.

Według interpretatora Fichtego, Davida Jamesa, na społeczno-ekonomiczny
projekt „zamkniętego państwa handlowego” kluczowy wpływ miała z jednej
strony jakobińska konstytucja z 1793 roku (gwarantująca każdemu
obywatelowi prawo do szczęścia i zaspokojenia rudymentarnych potrzeb), z
drugiej zaś doktryna radykalnego rewolucjonisty i utopijnego komunisty
François (Gracchusa) Babeufa#footnote[Zob. D. James, #emph[Fichte's
Social];, dz. cyt., s. 56--86.];. Można wskazać na dwie zasadnicze
analogie pomiędzy Fichteańskim państwem rozumu a stanowiskiem autora
#emph[Manifestu równych];#footnote[W języku polskim można znaleźć
anonimowy przekład dokumentu zawierającego postulaty Babeufa, spisane
prawdopodobnie przez jego współpracowników ze „Sprzysiężenia równych”,
zob#emph[.] #emph[Sprzysiężenie Równych.] #emph[Analiza doktryny Babeufa
prześladowanego przez Dyrektoriat za to, że powiedział prawdę];, przeł.
nieznany,
#link("https://maopd.files.wordpress.com/2012/11/analiza-doktryny-babeufa-1796.pdf")[https:\/\/maopd.files.wordpress.com/2012/11/analiza--doktryny--babeufa--1796.pdf]
(dostęp: 20.09.2021).];.

Po pierwsze Fichte i Babeuf za warunek egalitarnego państwa uznają
powszechny obowiązek pracy#footnote[Idea obowiązkowej pracy o walorach
edukacyjnych była dość powszechnie propagowana nawet pośród bardziej
umiarkowanych niż Babeuf rewolucjonistów francuskich, już nawet Wolter
deklarował „Zmuście ludzi do pracy, a uczynicie ich ludźmi uczciwymi”
(cyt. za. J. Baszkiewicz, #emph[Nowy człowiek, nowy nardów, nowy świat];.
#emph[Mitologia i rzeczywistość rewolucji francuskiej];, Warszawa: PIW,
1993, s. 202). Pomysł nie skończył się na dywagacjach, ponieważ jakobini
jesienią 1793 roku zaczęli rekwirować robotników do niezbędnych prac
podczas kryzysu wojennego.] („Kto nie chce pracować, niech też nie
je!#footnote[Zob. 2 Tes 3, 10, #emph[Biblia Tysiąclecia];, dz. cyt.];”),
co w oczywisty sposób uderza w hierarchiczny porządek feudalny, gdzie
klasy panujące żyją z wyzysku cudzej pracy. Tymczasem rząd powinien
zapewnić pracę każdemu obywatelowi#footnote[W tym punkcie widać wyraźną
różnice wobec filozofii politycznej Kanta, gdzie obywatelem był każdy
drobnomieszczanin posiadający jakąkolwiek własność -- tu natomiast nie
#emph[posiadanie];, ale #emph[utrzymywanie się z pracy] jest
obywatelskim obowiązkiem (a jak wiemy, nawet ci, którzy pracować nie
mogą, zostają włączeni w państwowy system regulacji i redystrybucji).];,
podobnie jak, bezpośrednio z nią powiązane, równe prawo do odpoczynku
(#emph[otium post negotium];). #emph[Wolność do pracy] swoje konieczne
uzupełnienie znajduje w #emph[wolności od pracy];:

#quote(block: true)[
Człowiek powinien pracować, ale nie jak zwierzę juczne, które uginając
się pod ciężarem zapada w sen i po chwili najbardziej niezbędnego
pokrzepienia wyczerpanych sił jest ponownie zmuszane do niesienia dalej
tego samego ciężaru. Powinien pracować wolny od strachu, z przyjemnością
i radością, i mieć jeszcze dość czasu, by wznieść swojego ducha i swój
wzrok ku niebu, do oglądania którego jest stworzony. (…) Na tym właśnie
powinien polegać dobrobyt #emph[narodu] -- nie paru jednostek, których
najwyższy dobrobyt jest widomym znakiem i prawdziwą przyczyną
niedomagania narodu. Powinien on więc rozkładać się w równej mierze
mniej więcej na wszystkich#footnote[J.G. Fichte, #emph[Zamknięte państwo
handlowe];, dz. cyt., s. 175.];.
]

O czasie wolnym, pozwalającym na spontaniczną, ludzką kreatywność,
powiada Fichte: „Jest to jego prawo, wynikające wyłącznie z tego, że
jest człowiekiem”#footnote[Tamże.];. Zauważmy jednak, że egalitaryzm
„zamkniętego państwa handlowego” niejako uprzywilejowuje uczonych i
artystów. Myśliciel czy wynalazca, z powodu charakteru wykonywanej
aktywności, „nie zaspokoiłby nawet w stopniu elementarnym swoich
potrzeb, gdyby się miał odżywiać tak jak rolnik”#footnote[Tamże, s.
171.];. Podobnie, tylko uczeni i artyści posiadaliby prawo do
podróżowania, ponieważ na ich wymianie kulturowej z innymi narodami
mogłoby zyskać całe państwo, wzbogacając swojego ducha#footnote[Zob.
Tamże, s. 240.];. Jak widzimy owo uprzywilejowanie dotyczy przede
wszystkim kapitału symboliczno-kulturowego, ale nie ekonomicznego. Ten
ostatni podlega równej dystrybucji: „W tym państwie wszyscy są sługami
całości i otrzymują za to sprawiedliwy udział w tej całości. Nikt nie
może się szczególnie wzbogacić, ale też nikt nie może
zbiednieć”#footnote[Tamże, s. 172. W tym aspekcie Fichtemu bliska jest
bardzo popularna pośród rewolucjonistów koncepcja „prawa agrarnego”,
czyli mająca ateńskie korzenie idea proporcjonalnego zrównania majątków
(względnego wyrównania największych i najmniejszych fortun dzięki
sprawiedliwej redystrybucji). W Konwencie jej głównym rzecznikiem był
lewicowy „góral” Jacques Nicolas Billaud-Varenne, który ideę te rozwinął
w swoich #emph[Elementach republikanizmu] (zob. J. Baszkiewicz,
#emph[Nowy człowiek, nowy naród];, dz. cyt., s. 265--266).];. Babeuf
wyciąga z tego programu równości radykalną konsekwencję, której brakuje
u Fichtego. Skoro nie powinno być ani biednych, ani bogatych, to
istniejących w realnym świecie bogatych należy -- jako wrogów ludu --
wywłaszczyć#footnote[Zob. D. James, #emph[Fichte's Social];, s. 76; w
#emph[Analizie doktryny Babeufa];, są to artykuły 7 („W prawdziwym
społeczeństwie nie powinno być ani bogatych, ani biednych”) oraz 8
(„Bogaci, którzy nie chcą wyrzec się nadmiernych bogactw na rzecz
potrzebujących, są wrogami ludu”).];. Niemiecki filozof nie zastanawia
się natomiast nad przejściem od aktualnego stanu społeczeństwa do
czystego państwa rozumu. Formułując mglisty postulat stopniowych reform,
w istocie rejteruje przed samym problemem.

Stanowisko Fichtego najbliższe jest „komunizmowi agrarnemu” Babeufa w
odniesieniu do własności ziemi#footnote[Zob. P. Dardot, Ch. Laval,
#emph[Common: On Revolution in the 21st century];, London & New York:
Bloomsbury Academic, 2019, s. 241--242.];. W „zamkniętym państwie
handlowym” nie ma prywatnej własności ziemi ani środków produkcji.
Własność prywatna ogranicza się tylko do posiadania pieniądza krajowego
oraz artykułów konsumpcyjnych#footnote[Zob. tamże, s. 77.];.

#quote(block: true)[
Zgodnie z naszą teorią -- argumentuje Fichte -- w ogóle nie ma czegoś
takiego, jak własność ziemi, przynajmniej dopóty, dopóki ci, którzy
przyjmują jej istnienie -- jeśli tylko dobrze sami siebie rozumieją i
rzeczywiście dosłownie mają na myśli własność ziemi, a nie, jak my to
rozumiemy, własne i wyłączne prawo do określonego #emph[wykorzystywania]
tego gruntu -- dopóki, powiadam, nie wytłumaczą nam, w jaki sposób takie
prawo własności ma być #emph[wyegzekwowane] w rzeczywistym
życiu#footnote[J.G. Fichte, #emph[Zamknięte państwo handlowe];, dz.
cyt., s. 191.];.
]

Można się zastanawiać, na ile paralelność ekonomicznych postulatów
Fichtego i Babeufa wynika z łączącego ich oświeceniowego pragnienia
świata całkowicie uporządkowanego wedle racjonalnych prawideł. Wydaje
się, że szczególnie u Fichtego o centralistyczno-kolektywnym charakterze
państwa przesądzała jego superrozumna struktura: regulacji, nadzoru i
kontroli. Nic nie mogłoby wymknąć się tej doskonale zestrojonej
machinie, która sama by się reprodukowała, bez żadnego kontaktu z
zewnętrzem. Autarkiczne, zamknięte państwo handlowe to zmaterializowany
idealistyczny absolut. Nic dziwnego, że wizja ta zrodziła się w momencie
rozpadu Rzeszy Niemieckiej, której archaiczny i zagmatwany ustrój
polityczno-społeczny (ze wszystkimi swoimi hierarchiami, przywilejami i
zwyczajami) stanowił zaprzeczenie jakiejkolwiek rozumności.

Jak pamiętamy, w Kantowskim #emph[liberalnym republikanizmie]
ostatecznym gwarantem powszechnego pokoju miał być wolny handel, a
panowanie światowego pieniądza nazwane zostało kosmopolityczną federacją
państw -- globalną mieszczańską sferą publiczną. W utopii Fichtego
przeciwnie, to właśnie międzynarodowy kapitał stanowi największe
zagrożenie dla pokoju. Przed tym globalizmem -- odpowiedzialnym za wojny
toczące się w Europie i przyjmującym formę bądź napoleońsko-polityczną
bądź brytyjsko-ekonomiczną -- uchronić może jedynie „zamknięcie handlowe
państwa w jego naturalnych granicach”, czyli wyłączenie go z rynku
światowego. W kontraście wobec liberalnej propozycji Kanta można ów
projekt określić mianem #emph[socjalizmu republikańskiego];, będącego
alternatywnym modelem nowoczesnego uspołecznienia#footnote[Nakhimovsky,
choć nie pisze o socjalizmie republikańskim, to wskazuje na Fichtego
jako źródło inspiracji dla idei narodowej samowystarczalności Johna
Maynarda Keynesa i Gunnara Myrdala, którzy w dwudziestym wieku odnowili
ideę „zamkniętego państwa handlowego” (I. Nakhimovsky, #emph[The Closed
Commercial State];, dz. cyt., s. 176--179). Socjaldemokratyczne
#emph[welfare state] może zatem szukać swoich teoretycznych źródeł u
niemieckiego filozofa.];. #emph[Socjalistyczny] jest u Fichtego jego
egalitarny kolektywizm, program ekonomiczny, #emph[republikański] zaś
jego centralistyczny etatyzm, program polityczny. Cel natomiast jest
podobny jak u Kanta, zapośredniczenie polityki i społeczeństwa,
greckiego obywatela i nowoczesnego mieszczanina -- wzniosłości ogólności
i bezpieczeństwa prywatności.

== Ekonomia polityczna wojny
<ekonomia-polityczna-wojny>
Choć doświadczenie wojen niewątpliwie było dla Fichtego bodźcem do
opracowania koncepcji „zamkniętego państwa handlowego”, samej wojnie
filozof nie poświęcił wcale wiele miejsca w swoich pismach. Wojna,
podobnie zresztą jak Kanta, interesowała go głównie w perspektywie prawa
i ekonomii. To w tym drugim obszarze Fichte zaproponował oryginalną i
nowatorską w swoim czasie teorię. W sensie prawnym (przedstawionym w
#emph[Podstawach prawa naturalnego];) wojna to po prostu konsekwencja
zerwania umowy pomiędzy dwiema skonfliktowanymi wolami prywatnymi: jeśli
żadna ze stron nie chce ustąpić częściowo ze swoich roszczeń na rzecz
drugiej i tym samym wypracować kompromisu, dochodzi wówczas do wojny,
która nie jest „żadnym stanem prawnym”#footnote[J.G. Fichte,
#emph[Podstawy prawa naturalnego];, dz. cyt., s. 135.];. Fichte uznaje
wojnę za zawieszenie stanu prawnego, który opiera się na wzajemnej
umowie, umocowanej na intersubiektywnym porozumieniu pomiędzy
uczestnikami zbiorowości. Filozof nie zastanawia się nad sytuacją, gdy
walczą ze sobą dwie strony, które nie uznają się za odrębne państwa, i
wojna toczy się właśnie o #emph[uznanie] jednej przez drugą (na przykład
w sytuacji kolonii wyzwalającej się z metropolii). Wojna przed umową,
czyli uprzednia wobec stanu prawnego, jest całkowicie pominięta w
prawnej analizie Fichtego. Zapoznanie wskazuje na niewątpliwe
ograniczenie tej perspektywy, która ujmuje raczej stan normatywny niż
empiryczny.

W swoich rozważaniach gospodarczych Fichte wychodzi od rozpoznania
globalnego rynku jako układu domyślnego, który determinuje kształt
relacji międzynarodowych (konstelację tę określa on mianem „wielkiego
państwa handlowego”). Europa wraz ze swoimi koloniami i rynkami
zależnymi wciąż tworzy jeden organizm gospodarczy, co stanowi spuściznę
zunifikowanego średniowiecznego świata chrześcijańskiego. Jednakże w
nowożytności wyłoniły się na Starym Kontynencie liczne i wzajemnie
zantagonizowane struktury państwowe, których #emph[partykularny] byt
ekonomiczny stoi w sprzeczności z #emph[ogólnym] europejskim wspólnym
rynkiem. Dlatego owo „wielkie państwo handlowe” i jego instytucje, z
„pieniądzem światowym”#footnote[Fichte pieniądz światowy definiował
następująco: „Jako wspólny środek wymiany obowiązywał wszędzie złoty i
srebrny pieniądz, który we wszystkich częściach tego wielkiego państwa
handlowego miał niemal tę samą wartość i bez przeszkód funkcjonował
między nimi” (J.G. Fichte, #emph[Zamknięte państwo handlowe];, dz. cyt.,
s 198). Pieniądz światowy to dla niego przede wszystkim ogólny środek
cyrkulacji towarów w zglobalizowanym państwie handlowym. Jako
alternatywę dla niego filozof proponował -- wspomniany już -- pieniądz
krajowy, który były przeznaczony tylko dla rynku wewnętrznego.] na
czele, stanowią „residua i skutki ustroju, który dawno już został
zniesiony, są odpryskami pewnego dawnego świata, niepasującymi już do
naszej rzeczywistości”#footnote[J.G. Fichte, #emph[Zamknięte państwo
handlowe];, dz. cyt., s. 199.];. O ile Kant widział przyszłość w
postępującej gospodarczej integracji Europy i konsolidacji w ramach
wspólnego rynku, o tyle dla Fichtego procesy te zapoznają istotowe
różnice ekonomiczne pomiędzy poszczególnymi krajami. Jak to rozumieć?
Dlaczego globalny wolny handel jest zjawiskiem tak szkodliwym i
niebezpiecznym?

Państwa wchodzące w skład światowego organizmu handlowego są wewnętrznie
zróżnicowane pod względem potencjału gospodarczego. Jedne są zasobne w
gotówkę, surowce mineralne czy infrastrukturę wytwórczą, drugie zaś
biedne i przeludnione. Stwarza to oczywistą #emph[nierównowagę]
#emph[strukturalną];, na której korzystają narody silniejsze kosztem
słabszych#footnote[Ta konkurencja i rywalizacji wynika z naturalnego
uwarunkowania człowieka: „Z natury rzeczy każdy pragnie zyskać tyle, ile
tylko można, kosztem innego, a zarazem, by innym zyskał jego kosztem jak
najmniej; każdy chce by inny pracował dla niego jak najwięcej, a sam
chce dla innego pracować jak najmniej” (tamże, s. 202).];. Wraz ze
wzrostem ludności, ekspansją nowych rynków i zwiększeniem liczby towarów
w obiegu napięcia oraz konflikty w „wielkim państwie handlowym”
intensyfikują się:

#quote(block: true)[
W ten sposób wśród handlującej publiczności dochodzi do niekończącej się
wojny wszystkich przeciw wszystkim (#emph[Es entsteht ein endloser Krieg
aller im handelnden Publicum gegen alle];), w której nabywcy walczą ze
sprzedawcami; wojna ta przybiera na gwałtowności i niesprawiedliwości, a
jej skutki stają się coraz bardziej niebezpieczne w miarę tego, jak
wrasta zaludnienie świata, powiększa się państwo handlowe w wyniku
nowych zdobyczy, rozwija się produkcja i umiejętności, a w rezultacie
wchodzi w obieg coraz więcej towarów, co z kolei zwiększa i różnicuje
potrzeby wszystkich. To, co przy prostym sposobie życia narodów odbywało
się bez wielkich niesprawiedliwości i ucisku, wskutek wzrostu potrzeb
obraca się w najbardziej krzywdzące bezprawie i źródło strasznej
nędzy#footnote[Tamże.];.
]

Globalizacja gospodarcza przy jednoczesnym zwiększaniu liczby
konsumentów i ich potrzeb prowadzi do nieuchronnej anarchii, stanowiącej
preludium wojny. Fichte rozpoznaje tutaj kluczową sprzeczność
nowoczesnego kapitalizmu (analizowaną potem przez Hegla i Marksa), że
#emph[wzrost dobrobytu] -- rozwój sił wytwórczych i towarów na rynku --
pociąga za sobą #emph[wzrost nędzy];. Ponieważ uczestnicy światowej
wymiany dzielą się na bogatych i biednych, beneficjentów i wyzyskiwanych
-- owoce globalnej prosperity nie są dystrybuowane po równo (zarówno w
obrębie samych państw, jak i pomiędzy nimi).

W tym układzie, jakim jest „światowa republika handlowa” (forpoczta
Kantowskiej kosmopolitycznej federacji), jedne narody zawsze będą
zyskiwały kosztem innych -- petryfikując tylko podział na silnych i
słabych. Symptomem tej szkodliwej nierównowagi jest „powszechna, ukryta
wojna handlowa” (#emph[allgemeiner geheimer
Handelskrieg];)#footnote[Tamże, s. 210.];:

#quote(block: true)[
Konflikt interesów handlowych -- zauważa Fichte -- jest często prawdziwą
przyczyną wojen wszczynanych pod jakimś innym pretekstem. Zdarza się, iż
połowa świata zostaje zjednana do walki przeciw, jak to się mówi,
politycznym zasadom jakiegoś ludu, podczas gdy tak naprawdę wojna
wymierzona jest w jego handel, i to ostatecznie ze szkodą dla
zjednywanych#footnote[Tamże.];.
]

A zatem, #emph[jawna] polityczna przyczyna wojny skrywa tylko jej
rzeczywistą, #emph[ukrytą] przyczynę materialną -- interes ekonomiczny.
Kontekstem dla tej Fichteańskiej hermeneutyki podejrzeń są, jak
nietrudno się domyślić, wojny koalicji z rewolucyjną Francją („połowa
świata zjednana przeciwko zasadom politycznym jednego ludu”). Tak
należałoby wytłumaczyć zaangażowanie w konflikt Wielkiej Brytanii --
głównej siły sprzymierzonej we wszystkich odsłonach antyfrancuskiej
koalicji -- która dążyła do wyeliminowania swojego największego rywala w
walce o dominację handlową zarówno na morzach (kolonie), jak i na
kontynencie (rynek europejski)#footnote[Zob. E. Hobsbawm, #emph[Wiek
rewolucji];, dz. cyt., s. 127.];. Zresztą na pokonaniu Francji właśnie
ona najbardziej zyskała, umacniając swoją pozycję hegemona w handlu
światowym, o czym filozof jeszcze nie mógł wiedzieć w 1800 roku, ale co
już słusznie przewidział. Wojna z Francją pod dyktando Anglii okazała
się „ostatecznie ze szkodą dla zjednywanych” -- tj. państw koalicji --
całkowicie uzależniając ich gospodarki od brytyjskiego kapitału. Dla
Fichtego remedium na ów imperializm ekonomiczny miało być wspomniane
„handlowe zamknięcie państwa”, gwarantujące narodową autarkię, warunek
konieczny „utrzymania spokoju wewnętrznego i zewnętrznego”.

Analiza przebiegu zamknięcia państwa handlowego zawiera nowatorską na
gruncie klasycznej filozofii niemieckiej refleksję #emph[geopolityczną];,
tj. na temat relacji między wojną a geografią. Fichte wprowadza pojęcie
„naturalnych granic” państwa, czyli takiego obszaru geograficznego
zamieszkałego przez dany lud, który umożliwia mu „produkcyjną
samoistność i samowystarczalność”#footnote[J.G. Fichte, #emph[Zamknięte
państwo handlowe];, dz. cyt., s. 220.];. Państwa nowożytnej Europy są
podzielone wedle arbitralnych kryteriów politycznych i dlatego narody
nie żyją w swoich naturalnych granicach, co stanowi główny powód podboju
i ekspansji terytorialnej. Pisze Fichte:

#quote(block: true)[
Przywilejem filozofa było zawsze wzdychać nad wojnami. Autor nie kocha
ich bardziej niż inni, ale, jak sądzi, w obecnym stanie rzeczy są one
nieuniknione i uznaje za niecelowe uskarżanie się na to, co
nieuniknione. Jeśli chce się zlikwidować wojny, to musi zostać
zlikwidowany ich powód. Każde państwo musi uzyskać to, co chciałoby
uzyskać poprzez wojnę, a zgodnie z rozumem może ono chcieć tylko
uzyskania swoich naturalnych granic#footnote[Tamże, s. 221. Konkretny
przykład swojej geopolitycznej analizy wojny Fichte przedstawia w
przypisie, w którym opisuje angielsko-francuską rywalizację: „Od
najdawniejszych czasów niejasno odczuwano, że państwo wyspiarskie (…)
nie jest właściwie żadną samoistną całością, że musi mieć ono silne
oparcie na lądzie stałym, na kontynencie, a Wyspy powinno się traktować
tylko jako dodatek, że zatem na przykład Wyspy Brytyjskie należą
właściwie do leżącej na stałym lądzie Francji. Toczono tu tylko spór o
to, czy władca lądu stałego powinien rozszerzać swoją władzę na wysypy,
czy też silniejszy władca na wyspach -- swoją władzę na ląd stały.
Próbowano i jednego, i drugiego. Książęta francuscy zawładnęli Anglią, a
angielscy królowie -- Francją, i aż do teraz ci ostatni podnoszą to
roszczenie w swoich tytułach. Do tego doszło jeszcze w nowszych czasach
inne, nie tak naturalne dążenie do uzyskania przewagi w handlu
światowym, jak też równie nienaturalny system kolonialny obu królestw.
Stąd wojny od najdawniejszych czasów aż po dziś dzień. Stąd nienawiść
narodowa obu ludów, która jest tylko silniejsza przez to, że były one
przeznaczone do tego, by stanowić jedność” (tamże, s. 220--221).];.
]

Wniosek, który z tego płynie dla jego projektu pokoju, jest następujący:
„Państwo, które zamierza zamknąć się jako państwo handlowe, musi
wprzódy, w zależności od sytuacji, albo poszerzyć, albo zawęzić swoje
granice, by znaleźć się w granicach naturalnych”#footnote[Tamże, s.
221.];.

Jak widzimy, efektywne zamknięcie państwa dokonuje się tylko w ramach
terytorium określonego geograficznie i kulturowo. Filozof nie podaje
jednak kryteriów wyróżniania i wydzielania tych naturalnych
granic#footnote[Balibar, analizując pojęcie „naturalnej granicy” u
Fichtego, zauważa, że #emph[W mowach do narodu niemieckiego] modyfikuje
on swoją nazbyt deterministyczną koncepcje pochodzącą z
#emph[Zamkniętego państwa handlowego];. Fichte miał zaproponować
alternatywę wobec oświeceniowej idei granicy jako terytorium,
stanowiącej w istocie legitymizację ekspansji danego kraju (jak w
przypadku Dantona nawołującego rewolucyjną armię do zajęcia swoich
„granic naturalnych”, czyli #emph[de facto] do poszerzenia terytorium):
„jedynymi granicami «naturalnymi» są ludzkie granice spontanicznej
wspólnoty językowej, natomiast grancie terytorialne są #emph[zawsze
polityczne] (to znaczy państwowe), są tylko instytucjami, oznakami
zawłaszczenia rzeczy, a nie ekspresją samego podmiotu. Każą myśleć o
sile, a nie o wolności. Analizy te korygują tezę z #emph[Zamkniętego
państwa handlowego];, żądają od państwa historycznego znajdującego się
na drodze przejścia do «państwa rozumu», ustanowienia naturalnych granic
(geograficznych) -- albo raczej relatywizują jej sens, który jest zawsze
tylko zewnętrzny” (E. Balibar, #emph[Trwoga mas];, dz. cyt., s. 125).
Relacją między narodem, językiem i granicą w #emph[Mowach…] zajmiemy się
w następnym podrozdziale.];. Czy to same narody posiadałyby
#emph[naturalną intuicję] istnienia swoich granic (tylko jak wówczas
wyjaśnić nieustające konflikty terytorialne)? Czy może istniałaby jakaś
rozumowa instancja granice takowe wyznaczająca (tylko jaki byłby jej
status wobec „zamkniętych państw handlowych”, czy nie byłaby wtedy
ciałem quasi-federalnym)? Czy może wreszcie byłyby one rezultatem
historycznych walk między państwami (ale wtedy nie byłyby żadnymi
granicami „naturalnymi” tylko „politycznymi” #emph[par excellence];)?
Innymi słowy, wątpliwości te można wyrazić w formie paradoksu: warunkiem
możliwości „zamkniętego państwa handlowego” samodzielnie wycofującego
się z #emph[globalnego układu handlowo-politycznego] jest #emph[nowy
globalny układ domyślny];, dokonujący podziału istniejących państw wedle
ich granic naturalnych. Ktoś z #emph[zewnętrz] musi wyznaczyć granicę
naturalną, aby państwo mogło się #emph[od wewnątrz] w niej zamknąć. Samo
to państwo mogłoby się w pełni #emph[zamknąć handlowo] dopiero wtedy,
gdy inne państwa ościenne również takiego zamknięcia by dokonały --
tworząc światowy ład naturalnych granic, związek zamkniętych państw.
Fichte pozostaje tutaj niekonsekwentny, rozdarty pomiędzy #emph[trzeźwą
Realpolitik] ekonomiczno-geograficznych przyczyn wojny a #emph[utopijnym
marzeniem] o nowej światowej równowadze, ustanowionej przez autarkiczne
organizmy państwowe w magiczny sposób zamknięte w swych naturalnych
granicach.

Zanim jednak autor #emph[Teorii wiedzy] zajął się opracowywaniem swojej
utopii, trafnie już rozpoznał problem ekonomicznych zależności między
narodami jako potencjalne źródło konfliktów wojennych. Świadczy o tym
wczesna publikacja z 1793 roku #emph[Przyczynek do sprostowania sądów
publiczności o Rewolucji Francuskiej];#footnote[Zob. J.G. Fichte,
#emph[Przyczynek do sprostowania sądów publiczności o Rewolucji
Francuskiej (fragment)];, przeł. R. Marszałek, w: tenże, #emph[Zamknięte
państwo handlowe];, dz. cyt., s. 47--101. Swoją drogą praca ta stanowiła
bezpośrednią odpowiedź na publikację niemieckiego konserwatywnego
krytyka rewolucji francuskiej i propagatora Edmunda Burke'a, mianowicie
na #emph[Studia nad rewolucją francuską] pióra hanowerskiego dyplomaty
Wilhelma Augusta Rehberga, który racjonalizmowi umowy społecznej
przeciwstawiał tak zwaną historyczną genezę państwa (zob. T. Kroński,
#emph[Rozważania wokół Hegla];, dz. cyt., s. 40).] (#emph[Beitrag zur
Berichtigung der Urteile des Publikums über die französische
Revolution];), napisana zresztą jeszcze w trakcie trwania pierwszej
wojny Francji z Niemcami. Fichte zainspirowany aktualnymi wydarzeniami
polemizuje z ideą „równowagi europejskiej” oficjalnie wprowadzoną wraz z
traktatem westfalskim i uzasadnianą klasyczną teorią polityczną, wedle
której podmiotem dziejów nie są jednostki i ludy, tylko monarchowie i
rządy#footnote[Zob. E. Balibar, #emph[Trwoga mas];, dz. cyt., s. 121.];.
Właśnie w tym tekście obnażona zostaje fałszywa jedność Europy jako
wspólnego systemu polityczno-gospodarczego, którego jedynym spoiwem w
rzeczywistości okazuje się lęk przed wojną. Jak czytamy w rozprawie:

#quote(block: true)[
Mówicie, że skoro tylko obali się ją \[równowagę sił w Europie\],
wywiąże się straszliwa wojna jednego przeciw wszystkim, a ten jeden
pochłonie wszystkich. A więc tak bardzo boicie się ze względu na nas tej
#emph[jednej] wojny, która -- jeśli wszystkie narody byłyby zjednoczone
pod #emph[jednym] przywództwem -- zrodziłaby z siebie wieczny pokój? Tej
#emph[jednej] \[wojny\] boicie się i po to by nas przed nią uchronić,
wplątujecie nas w \[wojnę ‒\] nieustanną? Obawiacie się, że zostaniemy
ujarzmienie przez obcą potęgę, i po to, by zabezpieczyć nas przed tym
nieszczęściem, wolicie ujarzmić nas sami? (…) Całkowite zniesienie
równowagi \[sił.\] w Europie nigdy nie mogłoby być tak szkodliwe dla
narodów jak nieszczęsne było jej utwierdzenie#footnote[J.G. Fichte,
#emph[Przyczynek do sprostowania];, dz. cyt., s. 91];.
]

Fichte występuje tutaj jako entuzjasta francuskiej wojny rewolucyjnej,
postrzegając ją jako jutrzenkę nowej, wolnej od despotyzmu, epoki
pokoju. Wobec tego, podobnie jak Kant, za konieczny warunek przyszłego
pokoju uznaje wojnę, która zada kłam europejskiej równowadze sił, czyli
panowaniu feudalno-absolutystycznego ładu. Z rozważań tych wyłania się
interesująca dialektyka: #emph[jedna] wojna totalna -- totalna zarówno w
sensie swojego powszechnego charakteru, jak i radykalnego wymiaru (skoro
ma znieść istniejący porządek) -- przeciwko mniejszym „nieustannym
wojnom” (rozumianym tradycyjnie), położy ostateczny kres wojnie jako
takiej, zaprowadzi bowiem #emph[wieczny pokój.]

Choć #emph[Przyczynek…] i #emph[Zamknięte państwo handlowe] różnią się
co do środka prowadzącego do zapanowania pokoju (wojna totalna
rewolucyjnego narodu #emph[versus] zamknięcie się narodu w naturalnych
granicach), przyczyny wojny pozostają analogiczne: równowaga europejska,
której ekonomiczną postacią jest wspólny rynek. Wolna wymiana handlowa i
„pieniądz światowy” -- wedle Fichtego -- ściśle korespondują z
porządkiem postwestfalskim i jako takie stanowią anachroniczną,
nieprzystającą #emph[formę] dla rodzącego się nowoczesnego narodu
obywatelskiego.

W młodzieńczym tekście filozofa pobrzmiewa jeszcze jedna rzecz warta
uwagi. Dobrze znany nam z Kantowskiej estetyki #emph[tymotejski] ton
wzniosłej wojny. Nic dziwnego, że podziw dla heroizmu republikańskiej
armii ustanawiającej nad Renem nowe stosunki społeczne sprowokował
Fichtego do z ducha greckiego sądu gloryfikującego wojnę:

#quote(block: true)[
Mawiają, że wojna kształci; i to prawda, otwiera ona nasze dusze na
doznania heroiczne i usposabia je do takichże czynów, do pogardy dla
niebezpieczeństw i śmierci, do lekceważenia dóbr, które codzienne
wystawiane są na grabież, do najgłębszego współczucia wszystkiemu, co
nosi ludzkie oblicze, gdyż wspólne niebezpieczeństwo lub cierpienie
silniej łączy ich z nami; ale nie uważajcie tego czasem za mowę
pochwalną na cześć waszej krwiożerczej żądzy krwi, za skierowaną do was
pokorną prośbę ludzkości, abyście wszak nie zaprzestali przypadkiem
rujnować jej w krwawych wojnach jednych z drugimi. Tylko takie dusze
wojna wznosi do heroizmu, które mają już w sobie moc; nieszlachetnych
inspiruje do grabieży i do gnębienia bezbronnych słabeuszy; wojna wydała
bohaterów i tchórzliwych złodziei, a których zaiste w większej
ilości?”#footnote[Tamże, s. 87.]
]

Argument usprawiedliwiający wojnę bardzo przypomina ten, którym posłużył
się Kant w #emph[Krytyce władzy sądzenia];: wojna hartuje ducha,
wzbudzając pogardę wobec śmierci i niebezpieczeństwa, a przede wszystkim
uwalnia od mieszczańskiego ducha banauzyjskiego rachowania. Jednak autor
wprowadza tutaj rozróżnienie, którego na próżno by szukać w Kantowskiej
filozofii -- moralną dyspozycję podmiotu prowadzącego wojnę. To, czy
mamy do czynienia z „krwiożerczą i grabieżczą” inwazją czy z bohaterską
walką, zależy tak od moralności aktora wydarzeń, jak od moralności
samego celu prowadzonej wojny: zmierza do postępu wolności,
samostanowienia (#emph[Selbstbestimmung];) narodu czy do zniewolenia,
regresu do naturalnego barbarzyństwa. Szlachetna i uwznioślająca wojna,
którą francuski obywatel prowadzi przeciwko #emph[ancien régime]
#emph[nie jest tą samą wojną];, jaką kontrrewolucyjne siły sprzymierzone
prowadzą z rewolucją. Mimo że na poziomie empirycznym są tym samym
brutalnym i straszliwym wydarzeniem, w perspektywie etycznej walka ta
dzieli się na #emph[dobrą rewolucyjną] i #emph[złą reakcyjną];. Jedna
sprzyja rozwojowi ludzkiej wolności w dziejach, druga zaś postęp ten
hamuje. Fichte więc już od samego początku ujmuje wojnę nie w horyzoncie
#emph[abstrakcyjnego oświeconego moralizmu];, dla którego #emph[wojna
sama w sobie jest złem absolutnym] a #emph[pokój jedynym dobrem];, lecz
w #emph[konkretnej perspektywie historycznej];#footnote[Jak słusznie
twierdzi Siemek: „Toteż nie jest wcale przypadkiem, że nie Kant, lecz
właśnie Fichte był pierwszym z niemieckich klasyków, który perspektywę
#emph[historyczną] uczynił integralnym elementem filozofowania”, bo sama
historia dla niego „jest procesem kumulacji wartości, długą i pełną
sprzeczności drogą człowieka ku urzeczywistnieniu jego całkowitej i
suwerennej dominacji nad światem” (M.J. Siemek, #emph[Fichte: wolność i
kształt wolności];, w: tenże, #emph[Fichte w kontekście];, dz, cyt., s.
100). Wojna w tym kontekście oznacza jeden ze środków, którym człowiek
dysponuje do urzeczywistniania swojej wolności w świecie.];, dla której
w tym okrutnym spektaklu #emph[jest dobra i zła strona konfliktu];.

== Nacjonalizm #emph[Urvolk];?
<nacjonalizm-urvolk>
Etyczny podział na dobro i zło ucieleśnione w podmiotach historii
najwyraźniej artykułuje się w #emph[Mowach do narodu
niemieckiego];#footnote[W języku polskim mamy dwa niepełne wydania
tekstu Fichtego. W pierwszym znalazły się zostały tylko trzy mowy
(pierwsza, siódma i ósma) z czternastu oryginalnych. Zob. J.G. Fichte,
#emph[Mowy do narodu niemieckiego];, przeł. P. Dybel, R. Reszke, w:
tenże, #emph[Zamknięte państwo handlowe];, dz. cyt., s. 273--316. W
drugim zaś pierwsza, fragment czwartej oraz ósma, zob. #emph[Państwo a
społeczeństwo: wizje wspólnot niemieckich od oświecenia do okresu
restauracji];, dz. cyt, s. 371-395.. Niemicki oryginał, zob: J.G.
Fichte, #emph[Reden an die deutsche Nation];, w: #emph[Johann Gottlieb
Fichtes Sämmtliche Werke];. Band 7, Berlin: Verlag von Veit und Comp.
1845/1846;
#link("http://www.zeno.org/Philosophie/M/Fichte,+Johann+Gottlieb/Reden+an+die+deutsche+Nation")
(dostęp: 20.09.2021).] (#emph[Reden an die deutsche Nation];),
wygłaszanych przez Fichtego na przełomie 1807 i 1808 roku w okupowanym
przez Francuzów Berlinie. Po druzgocącej klęsce i moralnym rozbiciu Prus
przez armię Napoleona (bitwa pod Jeną i pokój w Tylży z 1807 roku)
filozof wszedł w rolę kaznodziei powołującego naród niemiecki do
istnienia#footnote[Jeszcze po rozejmie w Rastatt w 1799 roku, w którego
wyniku pod kuratelą francuską znalazł się lewy brzeg Renu, Fichte
zupełnie inaczej -- raczej w kategoriach modernizacji niż okupacji --
postrzegał rolę Francji w Niemczech. Jak pisał w liście do kantysty
Carla Leonharda Reinholda z 22 maja 1799 roku: „#emph[In summa];: jest
dla mnie rzeczą najzupełniej pewną, że jeśli Francuzi nie uzyskają
miażdżącej przewagi i nie przeprowadzą w Niemczech, a przynajmniej w
znacznej ich części, jakiś zmian, to za parę lat ani jeden człowiek, o
którym wiadomo byłoby, że choć raz w życiu odważył się na swobodną myśl,
nie znajdzie tu sobie spokojnego miejsca” (cyt. za.: H. Heine, #emph[Z
dziejów religii i filozofii];, dz. cyt., s. 170).];. Gdy państwo umarło,
należało wymyślić naród, którego tożsamość wyznaczana będzie nie przez
to, co #emph[zewnętrzne] (władza czy ustrój), lecz to, co
#emph[wewnętrzne];. Tak więc Fichte próbuje niejako wyspekulować istotę
niemieckości (#emph[Deutschheit];) immanentną ludowi niemieckiemu, który
właśnie utracił suwerenność polityczną. Spekulacja polega tutaj na
retroaktywnym wynajdywaniu źródeł narodu, to znaczy na #emph[stwarzaniu
tego, co odkrywane];, na #emph[zrodzeniu czegoś, co jest odradzane];.
Skuteczność procesu stwarzania narodu zapewnia jego historyczna
legitymizacja. Słowem, wynalezienie narodu polega na kreacji tego, co
#emph[zawsze już] było -- każde #emph[novum] musi wpisać się w porządek
starego, #emph[jako coś] przez porządek ten antycypowanego, #emph[jako
coś];, dla czego było już uprzednio przygotowane miejsce. Bez tego
czasowego zapętlenia, w którym teraźniejszość określa przeszłość swą
własną przesłanką, wynajdywanie narodu nie mogłoby się powieść: nowe
pojęcie nie zakorzeniłoby się w rzeczywistości i tym samym nie
oddziaływałoby na jej uczestników (tj. niemożliwa byłaby identyfikacja
rozproszonego ludu z pojęciem #emph[Nation];)#footnote[Zob. definicję
dialektycznego pojęcia „przygodnej konieczności” we „Wstępie”.];.
Fichteański projekt #emph[Mów];, duchowe #emph[odrodzenie-wynalezienie]
narodu kulturowego, można wobec tego pojmować jako reakcję na
kapitulację narodu politycznego.

Wedle wykładni Balibara dwa pojęcia są kluczowe w Fichteańskiej
koncepcji narodu (wyrażone w „Mowie trzynastej”): #emph[Ursprache]
(pra-język) i #emph[Urvolk] (naród pierwotny). A dokładniej rzecz
ujmując, ich źródłowa jedność -- ludu i języka#footnote[Zob. E. Balibar,
#emph[Trwoga mas];, dz. cyt., s. 114.];. Tożsamość ludu dla Fichtego,
to, co sprawia, że „lud jest ludem”, określona jest nie przez
terytorium, tylko przez język -- wspólnotę lingwistyczną. Język
naturalny, będący esencją ludu, wyznacza jego „granicę wewnętrzną”. Co
to znaczy? Jak twierdzi Balibar

#quote(block: true)[
W kontekście refleksji nad tożsamością ludu, narodu, czy w ogóle grup
ludzkich, «granica wewnętrzna» z konieczności odsyła do tematyki
czystości albo -- lepiej -- czystek, co znaczy, że wskazuje na
niepewność owej tożsamości: to, czym wnętrze może być penetrowane lub
odmieniane na skutek swego stosunku z zewnętrzem, które nazwie się tutaj
obcym, albo całkiem po prostu myślane bez komunikacji z
nim#footnote[Tamże, s. 113.];.
]

Filozoficzne zaplecze Fichteańskich mów stanowi płynna relacja wnętrza z
zewnętrzem, istoty niemieckości i jej obcych, acz determinujących
wpływów, granicy tożsamości w zetknięciu z jej
Innym#footnote[Błyskotliwą analizę filozoficznego pojęcia granicy w
myśli europejskiej, jego porowatości, przepuszczalności,
nierozstrzygalności i transgresywności, zob. Ł. Moll, #emph[Nomadyczna
Europa];, dz. cyt., s. 45--195 (w tym omówienie Fichtego, s. 82).];.
Natomiast polityczny wymiar #emph[powrotu do granicy wewnętrznej]
należałoby odczytywać jako odpowiedź na #emph[przekroczenie granic
zewnętrznych];: Święte Cesarstwo (dotychczasowe spoiwo ziem niemieckich)
przestało istnieć, a obcy cesarz zasiadał w pruskiej stolicy. Niemcy,
zdobyte z zewnątrz, miały dlatego zostać niepodbite od wewnątrz --
zachowując własny język i kulturę#footnote[Mniej więcej w tym samym
czasie, tj. francuskiej okupacji, podobny projekt sfomułował inny
oświeceniowy niemiecki pisarz i lingwista Joachim Henrich Campe, twórca
#emph[Wörterbuch der deutschen Sprache] (z 1807 roku). Postulował on tam
„oczyszczenie” języka niemieckiego z wszelkich obcych naleciałości
(głównie francuskich i łacińskich) przez wprowadzenie germańskich
neologizmów -- „zniemczenie” (#emph[Verdeutschung];) mowy. Ten
rygorystyczny „lingwistyczny jakobinizm” Campego (jak określił ów
projekt Wieland) miał na celu zrekompensowanie utraty politycznej
autonomii, autonomią niemieckiej kultury i języka, surogatem narodowego
samostanowienia: „Katastrofa może zostać obrócona w okazję dla duchowej
odnowy. Rozbity nardów znajdzie swoje schronienie w bogactwie
macierzystego języka” (R. Comay, #emph[Mourning Sickness];, dz. cyt., s.
10).];. Zresztą samo nowożytne pojęcie „wewnętrzności”, jako
nieprzekraczalnej granicy oddzielającej subiektywność mojego sumienia od
innych, ma przecież niemiecki rodowód, pochodzi bowiem od Marcina
Lutra#footnote[Zob. np. #emph[WFDII] 298--301.];. W jaki sposób ta
wewnętrzna odbudowa ma zachodzić? Jak obudować wewnętrzne granice, aby
nic -- żadna obca siła -- nie mogła ich naruszyć?

Fichte postuluje „moralne zbrojenie” duszy każdego Niemca za
pośrednictwem edukacji narodowej: „Walka zbrojna jest zakończona, ale
jeżeli chcemy walczyć, zacznijmy nową bitwę, walkę zasad, obyczajów,
charakteru”#footnote[“#emph[Der Kampf mit den Waffen ist beschlossen; es
erhebt sich, so wir es wollen, der neue Kampf der Grundsätze, der
Sitten, des Charakters];” (J.G. Fichte, #emph[Rede] #emph[an die]
#emph[deutsche Nation];, dz. cyt.).];. Cel jest jasny: stworzyć
tożsamość narodową, ukrytą i intymną więź duchową jednoczącą wszystkich
Niemców, łączącą ich na poziomie tego, co najbardziej wewnętrzne --
jaźni wyrażającej się w języku. Fichtego nie interesuje odzyskanie
dawnych granic i odbudowa zniszczonego państwa, stawka jest znacznie
większa, chodzi o ukonstytuowanie moralnego i kulturalnego narodu, o
wytwarzanie patriotycznej świadomości. Zadanie to przypaść ma w udziale
„oświeconym edukatorom”: „wykształconym stanom powierza się zadanie
podstawowego wykształcenia narodu”#footnote[J.G. Fichte, #emph[Mowy do
narodu niemieckiego];, dz. cyt., s. 285.];. W tym sensie powołaniem
filozofa staje się #emph[Bildung] świadomości narodowej. Balibar
odczytuje ten prymat edukacji moralnej jako odwrócenie się od polityki,
przede wszystkim od wojowniczego ducha greckiego, istotowo obcego
niemieckiemu #emph[Kulturnation];#footnote[Rozróżnienie między
#emph[Kulturnation] (naród kulturowy) i #emph[Staatsnation] (naród
polityczny) wprowadził w 1907 roku Friedrich Meinecke w książce
#emph[Weltbürgertum und Nationalstaat] (#emph[Obywatele świata a państwo
narodowe];; zob. T. Namowicz, #emph[Naród niemiecki -- wspólnota
ontycznie niewyobrażalna];, dz. cyt., s. 30-31), ale Balibar zastosował
tutaj celowy anachronizm, znajdując korzenie tej opozycji już u
Fichtego.];:

#quote(block: true)[
I tak, chwała militarna ukazana jest jako obca czystości niemieckiego
ducha. Wydaje się, że #emph[non-violence] jest cechą charakterystyczną
patriotyzmu, który Fichte uważał za środek prawdziwego wyzwolenia,
jeżeli nawet mniemał, iż śmierć za ojczyznę to wyraz najwyższego
poświęcenia. Jasnym się zatem staje, dlaczego Fichte nie przedstawiał
politycznego podziału Niemiec, wyraźnej przyczyny słabości militarnej
jako nieszczęścia czy wady, ale przeciwnie -- sięgając uparcie po
romantyczny model hellenizmu antycznego -- jako szczęśliwy zbieg
historycznych okoliczności, w których Niemcy powinni zachować
oryginalność „człowieka jako takiego \[#emph[das rein Menschliche];\]” w
świadomości ludowej#footnote[E. Balibar, #emph[Trwoga mas];, dz. cyt.,
s. 119.];.
]

Z jednej strony, projekt patriotycznego kształcenia, krzewienia ducha i
świadomości zamiast przygotowań do powstania zbrojnego stanowi zerwanie
z grecko-rzymskim ideałem militarnym, z drugiej zaś, projekt ów
inspirowany jest eklektycznym hellenizmem -- religią-kulturą jednającą
Greków w epoce aleksandryjskiej. Fichteański patriotyzm stoi zatem na
antypodach imperializmu: tylko duchowa regeneracja niemieckiego
#emph[Kulturnation] może zapewnić wyłonienie się nowego pokojowego
porządku w Europie#footnote[Zob. Tamże, s. 120.];.

Pozostaje zatem rozważyć nasuwający się w tym kontekście zarzut
dotyczący uprzywilejowania Niemców w historiozofii Fichtego, usytuowania
ich w pozycji „narodu wybranego”, odpowiedzialnego za powszechną
emancypację. Czyż nie jest to filozoficzne uzasadnienie politycznego
nacjonalizmu? Problem ten budzi kontrowersje wśród interpretatorów
filozofa, badacze anglosascy wskazują raczej na szowinistyczny i
etniczny nacjonalizm #emph[Mów];, przeciwnie francuscy komentatorzy,
którzy próbują oddalić te oskarżenia, mówiąc o „kulturowym
nacjonalizmie”#footnote[Na temat anglo-francuskiej kontrowersji wokół
nacjonalizmu Fichtego zob. A. Abizadeh, #emph[Was Fichte and Ethnic
Nationalist?];, dz. cyt. Abizadeh, rekonstruując te debatę, przychyla
się do anglosaskiego stanowiska, przeciwnego niż to, które będę próbował
udowodnić, czyli uznaje on, że Fichte pod definicją kulturowego czy
językowego nacjonalizmu skrywa etniczny szowinizm.];. Na przykład Xavier
Léon (biograf i apologeta Fichtego z początku XX stulecia) będzie
twierdził, że tekst ten kontynuuje w nowej formie, spowodowanej zmianą
obiektywnych okoliczności historycznych, dawną walkę o republikańską
wolność i demokrację: ponieważ Napoleon zdradził rewolucję francuską, to
zadaniem odrodzonych Niemiec ma być właśnie aktualizacja utopijnego
potencjału tejże rewolucji#footnote[Zob. X. Léon, #emph[Fichte et son
Temps];, t. 2., Paris: Librairie Armand Colin, 1924.];. Z kolei,
przechodząc do polskich interpretacji, Kroński, uważał, że co prawda
Fichte reprezentował raczej burżuazyjny patriotyzm (edukacja narodowa i
podnoszenie obywatelskiej świadomości) niż romantyczny nacjonalizm, to
jednak pod wpływem wojen napoleońskich stał się „propagatorem mistycznej
teorii o powołaniu Niemiec do panowania nad światem oraz doktryny o
Niemcach jako jedynym narodzie prawdziwym”#footnote[T. Kroński,
#emph[Rozważania wokół Hegla];, dz. cyt., s. 52.];. Natomiast Siemek
dowodził, że #emph[Rede an die] #emph[deutsche Nation] już w tytule
odsyłają do innego pojęcia narodu niż nacjonalistyczny #emph[Volk]
(narodowa, organiczna wspólnota „krwi i ziemi”), mianowicie do
zaczerpniętego z języka francuskiego #emph[Nation ­];-- oznaczającego
naród jako obywatelską wspólnotę polityczną#footnote[Zob. M.J. Siemek,
#emph[Wykłady z filozofii nowoczesności];, dz. cyt., s. 33, s. 160.];.

Problem nacjonalizmu #emph[Mów] jest jednak nieco bardziej złożony,
czego dowodzi Balibar w swojej drobiazgowej lekturze tekstu. Pojęcie
#emph[Volk];, a nawet #emph[Urvolk];, owszem, odgrywa w nich istotną
rolę, należy je jednak rozumieć inaczej niż koncepcję narodu w ideologii
volkizmu. Innej wykładni domaga się również sam mesjanizm narodu
niemieckiego. Fichte odrzuca genealogiczną ideę pierwotnego związku
ludu, krwi i języka, według której dziedzicami niemieckości --
prawdziwymi, rasowymi Niemcami -- mogą być jedynie potomkowie
teutońskich plemion. Naród niemiecki może być #emph[Urvolk] tylko ze
względu na jego stosunek do #emph[Ursprache];, „gdyż to nie ludzie
tworzą język, ale język tworzy ludzi”#footnote[„#emph[indem weit mehr
die Menschen von der Sprache gebildet werden, denn die Sprache von den
Menschen];” (J.G. Fichte, #emph[Rede an die] #emph[deutsche Nation];,
dz. cyt.,, “Vierte Rede”)];. Pierwotność w tym kontekście nie jest
tożsama z genetycznie ujmowanym źródłem, tylko z pewną teraźniejszą
praktyką, którą Balibar tak scharakteryzuje:

#quote(block: true)[
„Pierwotne życie” ludu, a przede wszystkim języka, który tka więzy
wspólnoty, jest w istocie ruchem ciągłego tworzenia (#emph[Bildung];),
praktyczną aktywnością (#emph[Tätigkeit];), przekraczaniem wszystkiego,
co jest dane i określane jako #emph[coś] (#emph[Etwas];). Jest to
permanentna rewolucja wewnętrzna. „Pierwotny” nie oznacza #emph[tego z
czego wywodzi] się lud, ale #emph[to, ku czemu zmierza];. A mówiąc
jeszcze dokładniej, oznacza moralne przeznaczenie, które lud aktywnie
sobie wyznacza i którego dowody, jak sądzi Fichte, leżą w pewnej
„niemieckiej” dyspozycji #emph[poważnego traktowania słów];, „życia
zgodnego z tym, co się mówi” i „mówienia zgodnie z tym, jak się działa”.
Język pierwotny, autentyczny, nie jest jedynie językiem działania, ale
działaniem moralnym w języku; język nie posiada historii, historię
#emph[tworzy] „żywa mowa” i należy ją uchwycić w momencie, w którym to
się dzieje#footnote[E. Balibar, #emph[Trwoga mas];, dz. cyt., s. 128.];.
]

Fragment ten odsłania retroaktywną logikę pojęcia „pierwotności” u
Fichtego: to, co źródłowe, określane jest i ustanawiane przez
teraźniejszą aktywność, a zatem #emph[Urvolk] wytwarza się za sprawą
etycznego działania narodu #emph[tu i teraz];. Horyzont tego działania
wyznacza język jako przestrzeń moralnego powołania i zobowiązania. W
słowach, które stwarzają przyszłość (określają cele dla zbiorowości je
wypowiadającej) urzeczywistnia się #emph[Ursprache] narodu
pierwotnego#footnote[Comay trafnie zauważa, że #emph[Ursprache] stanowi
nic innego jak kolektywny odpowiednik samoustanawiającego się #emph[Ja
Transcendentalnego] z #emph[Teorii wiedzy];. W tym sensie dla Fichtego
język niemiecki miałby być właściwym spadkobiercą wolności
zainaugurowanej w rewolucji francuskiej: jest pierwotny, ponieważ
artykułuje wolność i autonomię podporządkowanego narodu, a nie dlatego,
że jego pierwotność wynika z jakieś esencjonalnej niemieckości: „W akcie
ukazania swojej niezależności od francuskich wpływów, język niemiecki
dowodzi, że jest, w istocie, bardziej francuski niż sam poliglotyczny
język francuski” (R. Comay, #emph[Mourning Sickness];, dz. cyt., s.
13).];. Tylko o taką #emph[transcendentalną] pierwotność, będącą
warunkiem etycznego czynu w historii, chodzi Fichtemu w #emph[Mowach];.
Toteż kluczowym postulatem praktycznym całego filozoficznego
przedsięwzięcia z przełomu 1807 i 1808 roku będzie edukacja narodowa,
mająca prowadzić do umoralnienia człowieka. Całościowa rewolucja
antropologiczna -- obejmująca zmysły i ducha, materię i intelekt --
stanowi podstawę dla patriotycznego odrodzenia wewnętrznego. Niemcy w
tej konstelacji są raczej pewnym niedokończonym projektem przyszłości,
projektem mesjańskim, ponieważ #emph[otwartym] na to, co nadejdzie, a
nie określonym #emph[przeznaczeniem] empirycznego ludu związanego
organiczną więzią #emph[Blut und Boden];#footnote[Podobną koncepcję
narodu można znaleźć u niemieckich romantyków piszących w tym samym
okresie -- okupacji francuskiej i wojny wyzwoleńczej. Za najbardziej
archetypiczny może posłużyć wiersz Ernsta Moritza Arndta, którego tytuł,
to pytanie #emph[Gdzie Niemiec ma ojczyznę swą?] (z 1813 roku) -- tam,
odpowiada poeta, gdzie rozbrzmiewa niemiecka pieśn, przekraczająca
wszelkie terytorialne granice (Prus, Bawarii, Austrii czy Westfalii) i
wyrażająca niemieckiego ducha: „nasz dom jest tam!/Niech całe Niemcy
domem nam!” (E. M. Arndt, #emph[Gdzie Niemiec ma ojczyznę swą?];, przeł.
J. S. Buras, w: #emph[Państwo a społeczeństwo. Wizje wspólnot
niemieckich od oświecenia do okresu restauracji];, dz. cyt., s. 351.];.
#emph[Naród transcendentalny] -- wymyślony w Fichteańskich #emph[Mowach]
-- stanowić ma ideał regulatywny dla narodu rzeczywistego, zamkniętego w
ramach istniejącego państwa.

Jak widać, daje się nakreślić ciągłość pomiędzy perspektywą Fichtego z
#emph[Zamkniętego państwa handlowego] i tą, z #emph[Mów do narodu
niemieckiego];. Ostateczny cel jest ten sam: osiągnięcie pokoju
wewnętrznego i zewnętrznego poprzez ustanowienie granicy
#emph[zewnętrznej] -- oddzielającej suwerenną ekonomię państwa od
anarchicznego globalnego rynku, oraz #emph[wewnętrznej] ­-- wyznaczającej
autonomiczną przestrzeń języka i kultury narodu. Tyle że po upadku
niezależnej państwowości niemieckiej podczas napoleońskiej okupacji
Fichte dookreślił, na czym mają polegać „stopniowe reformy” wynoszące
#emph[państwo realne] do poziomu #emph[państwa rozumu];. Jest to
patriotyczne wychowanie moralne. Dialektycznym terminem średnim pomiędzy
państwem realnym (empirycznym) a państwem rozumu (idealnym) okazuje się
#emph[państwo edukacyjne];#footnote[Zob. E. Balibar, #emph[Trwoga mas];,
dz. cyt., s. 131.] (transcendentalne). W budowanie jego instytucji
Fichte angażował się w latach 1808‒1813, próbując reformować nowo
powstały Uniwersytet Berliński (od 1811 roku był nawet jego
rektorem)#footnote[Pragnął też -- bezskutecznie -- ufundować internat
dla studentów, w którym mogliby rozwijać zalążki demokratycznej i
patriotycznej wspólnoty, zob. J. Streisand, #emph[Johann Gottlieb Fichte
a historia niemiecka];, w: #emph[Z historii rozwoju klasycznej
burżuazyjnej filozofii niemieckiej];, dz. cyt., s. 81.];. Jednak
konflikty z środowiskiem profesorskim ostatecznie skłoniły go do
rezygnacji z tej funkcji i wycofania do pracy naukowej.

Nie na długo jednak Fichte pozostał oddalony od spraw publicznych. Wiele
zainteresowania okazał toczącej się w 1813 roku „wojnie wyzwoleńczej”.
Pośród jej organizatorów -- głównie przedstawicieli niemieckiej
inteligencji -- znajdowało się wielu słuchaczy jego berlińskich wykładów
z 1808 roku. Jak to się stało, że wezwanie do moralnego odrodzenia ducha
niemieckiego zostało odczytane jako apel do broni?#footnote[Swoją drogą
o propagandowo-militarnym wymiarze tekstu może świadczyć fakt, że w
następstwie rozkazu cesarskiego w 1915 roku najwyższe dowództwo Rzeszy
poleciło wydrukować setki tysięcy egzemplarzy #emph[Mów do narodu
niemieckiego];, aby każdy żołnierz udający się na front miał go w swoim
plecaku (zob. E. Balibar, #emph[Trwoga mas];, dz. cyt., s. 111, przypis:
62).] Balibar odpowiedzialnym za to czyni permanentne niezdecydowanie
filozofa, jego wieczne wahanie się:

#quote(block: true)[
tak jakby nigdy nie udało mu się określić, czy zgadza się z koncepcją
wolności narodowej, czy też nie. Jakby nigdy nie mógł #emph[się
zdecydować];. Oczywiście to osobiste niezdecydowanie Fichtego --
Fichtego empirycznego… ­­­-- dało innym, przemawiającym ze środka aparatu
państwowego lub z zewnątrz, wielką możliwość nie mniej empirycznego
decydowania o okolicznościowym znaczeniu jego
interpelacji#footnote[Tamże, s. 133.];.
]

Chwiejny pozostaje także stosunek Fichtego do wojny. Z jednej strony,
mamy deklarowany kulturowy antymilitaryzm #emph[Mów] czy inspirowany
Kantem postulat zniesienia armii zaciężnej w „zamkniętym państwie
handlowym”#footnote[Zob. D. James, #emph[Fichte's Social];, dz. cyt., s.
108--109.];. Z drugiej zaś, pamiętamy młodzieńczy entuzjazm filozofa
wobec wojny rewolucyjnej z 1793 roku, który odrodził się zresztą -- w
swojej dojrzałej postaci -- podczas niemieckiej wojny
narodowowyzwoleńczej.

Świadectwem tego zaangażowania może być jeden z ostatnich tekstów
Fichtego, tak zwany testament polityczny#footnote[Zob. J. Streisand,
#emph[Johann Gottlieb Fichte];, dz. cyt., s. 82.];, napisany jeszcze w
czasie wojny, latem 1813 roku -- #emph[Nauka o państwie, albo o stosunku
państwa pierwotnego do państwa rozumu] (#emph[Die Staatslehre oder über
das Verhältnis des Urstaates zum Vernunftreiche];)#footnote[Zob. J.G.
Fichte, #emph[Nauka o państwie, albo o stosunku państwa pierwotnego do
państwa rozumu];, przeł. R. Reszke, w: tenże, #emph[Zamknięte państwo
handlowe];, dz. cyt., s. 317--339.];. Rozdział „O pojęciu prawdziwej
wojny” inicjuje pytanie: „#emph[Czym jest właściwa -- prawdziwa --
wojna, co zawiera się w pojęciu wojny?];”#footnote[Tamże, s. 317.];. Za
prawdziwą wojnę uznana zostaje taka, która „bezpośrednio dotyczy ludu”,
czyli warunek ów spełnia przede wszystkim pospolite ruszenie
zadekretowane przez króla Prus w kwietniu 1813 roku#footnote[Jak pisze
Fichte: „Nie tylko położenie, lecz nawet bezpośrednio praktyczna władza,
rząd, uznała obecną wojnę za prawdziwą, dokładnie w tym znaczeniu, jakie
wyniknie na podstawie twierdzeń, które tu postawię -- uczyniła to za
sprawą wielu rozporządzeń, a wśród nich za sprawą rozporządzenia o
#emph[pospolitym ruszeniu];. Jest to jeden z rzadkich, nieczęsto się
zdarzających wypadków, gdy dochodzi do zgodności nauki i rządu” (tamże).
Ciekawe, że Fichte zauważa te samą wyjątkowość pruskiego edyktu o
pospolitym ruszeniu, który sto pięćdziesiąt lat później zadziwi pewnego
niemieckiego jurystę (zob. podrozdział „Powstanie narodu”).];. Fichte
zatem, podobnie jak Schmitt, uprzywilejowuje wojnę partyzancką, w której
stawką jest wolność i niepodległość okupowanego narodu. Sama zaś teoria
wojny rozwijana w tekście jest bezpośrednio powiązana z refleksją o
państwie, a co za tym idzie, #emph[prawdziwą wojnę] prowadzić może tylko
#emph[prawdziwe państwo];. Czyli jakie?

Fichte w zasadzie podsumowuje swoją dotychczasową filozofię państwa --
zaprezentowaną w #emph[Zamkniętym państwie handlowym] i uzupełnioną w
edukacyjnym projekcie #emph[Mów];. Państwo ma zapewniać obywatelom
własność i chronić ją, gwarantować im spokojną egzystencję (czyli pokój
wewnętrzny i zewnętrzny)#footnote[Zob. J.G. Fichte, #emph[Nauka o
państwie];, dz. cyt., s. 318--319; 321.] oraz, co najważniejsze, ma być
urzeczywistnieniem wolności: „to znaczy wolności wszystkich od wolności
wszystkich, w którym wszyscy są wolni, w którym wolność jednostki nie
jest zaburzona wolnością pozostałych, jest w tym kontekście poznania
#emph[państwem];, mówiąc zaś słuszniej -- #emph[królestwem]
(#emph[Reich];)”#footnote[Tamże, s. 325.];. Natomiast prawdziwa wojna
oznacza nic innego jak wojnę, którą lud prowadzi w obronie swojej
wolności powszechnej, i ‒ co ważne ‒ prowadzi ją na „śmierć i życie”.
Ponieważ „życie tylko jako wolne ma wartość; skoro więc jako pokonany
zostaję pozbawiony wolności, przeto nie powinienem żyć, chyba że jako
zwycięzca. Śmierć należy przedkładać daleko wyżej nad brak
wolności”#footnote[Tamże, s. 326.];.

Fichte odwołuje się tutaj ponownie do #emph[tymotejskiego] ducha pogardy
wobec śmierci, który osiąga kulminację w wojnie narodowowyzwoleńczej,
czyli wojnie prawdziwej, chroniącej prawo ludu do samostanowienia
(#emph[Selbstbestimmung];). Obrona własnego egoistycznego interesu
ekonomicznego, skłonność do kompromisu i kolaboracji z wrogiem wolności
narodowej zostaje tutaj potępiona jako najgorsze zło moralne, zhańbienie
najwyższej idei. Filozof w kaznodziejskim tonie powiada: „Wytężenie
wszystkich sił, walka na śmierć i życie, żadnego pokoju bez pełnego
zwycięstwa, bez całkowitego zabezpieczenia przeciwko wszelkiemu
zaburzeniu wolności. Żadnego oszczędzania ani życia, ani własności,
żadnego rachowania na przyszły pokój”#footnote[Tamże.];. Na ołtarzu
wolności należy złożyć wszystko, co posiadamy, włączywszy życie samo.

Należy jednak pamiętać, że tekst ten pisany jest w samym centrum
wojennych zawirowań roku 1813, które zrodziły u Fichtego nadzieje na
ukonstytuowanie się niemieckiego państwa wolności. Ta wizja, odległa
jeszcze w 1800 i nawet 1808 roku, stała się nagle możliwa do
zrealizowania, co częściowo może tłumaczyć egzaltowaną apologię toczącej
się wojny jako batalii między #emph[wolnością i zniewoleniem];.

#quote(block: true)[
Naród francuski -- twierdzi Fichte -- toczył walkę o wolność i prawa, i
w tej walce przelał już swą najszlachetniejszą krew. Ale powiada się, że
naród ten nie był zdolny do wolności (…). Ponieważ w całym tym narodzie
brakowało warunku wolnego ustroju, wykształcenia wolnej osobowości,
niezależnie od narodowości#footnote[Tamże, s. 339.];.
]

Rewolucyjna armia obywatelska przemieniła się w imperialistyczne wojsko
Napoleona, które zamiast nieść wolność powszechną, narzucała tylko
francuskie panowanie. Jedynie zaś w #emph[zewnętrznie zniewolonym]
państwie -- takim jak Prusy -- może się #emph[wewnętrznie] zrodzić
ustrój #emph[wolności];, gdy cały naród chwyci za broń. W momencie tej
walki każdy jest już wolny, nawet jeśli o wolność tę dopiero walczy. W
niej też wytwarza się zarys przyszłej wspólnoty uniwersalnego państwa
rozumu. Tak jak podczas okupacji i całkowitej klęski militarnej
#emph[kulturalne] #emph[państwo edukacyjne] było terminem średnim między
rzeczywistością a ideałem, tak w momencie wojny narodowowyzwoleńczej
terminem tym stało się dla Fichtego #emph[ludowe państwo wojenne];.

Podsumowując: Fichteański projekt polityczny #emph[socjalizmu
republikańskiego] swoim radykalizmem (całkowita likwidacja feudalizmu,
nacjonalizacja ziemi i gospodarki czy demokratyczny egalitaryzm)
wyprzedzał niemal wszystkich mu współczesnych i antycypował agendę
niemieckich lewicowych demokratów z rewolucji 1848 roku#footnote[Zob. J.
Streisand, #emph[Johann Gottleib Fichte];, dz. cyt., s. 106--107.];. Dla
tej ambitnej wizji nie istniały jednak w ówczesnych Niemczech żadne
społeczne warunki ani możliwości, była więc tylko utopijną mrzonką
filozofa. Natomiast wobec samej wojny Fichte jako publiczny
intelektualista pozostawał niezdecydowany, choć filozoficznie był wobec
niej konsekwentny. Czasami ulegał fascynacji wojną, którą estetyzował, a
nawet fetyszyzował#footnote[Militarny fetyszyzm manifestuje się
#emph[explicite] w mowach, które Fichte wygłaszał w 1806 roku jako
polowy kaznodzieja zagrzewający armię Pruską do wojny z Francuzami (w
przededniu katastrofy pod Jeną i Auerstedt), gdzie czytamy:
„Słabowitość, tchórzostwo, niezdolność do poświęceń, do
#emph[zaryzykowania] majątkiem i życiem w imię honoru: lepiej cierpieć i
pozwalać na popadanie w coraz większą hańbę -- oto było dotychczasowe
znamię epoki i jej polityki. (…) Człowiek jest coś wart, tylko
lekceważąc śmierć, mając wolę, jakiej nic nie ugnie i nie odstraszy,
także śmierć. Egzaltacja jest jedyną rzeczą godną czci i prawdziwie
ludzką” (J.G. Fichte, #emph[Mowy do niemieckich wojowników];, przeł. R.
Marszałek w: tenże, #emph[Zamknięte państwo handlowe];, dz. cyt., s.
270).];. Można to tłumaczyć retoryczną potrzebą reagowania na burzliwe
wydarzenia polityczne jego epoki. Innym razem widział w niej największe
zagrożenie i skandal moralny, który nie powinien mieć miejsca w rozumnym
świecie. Jednak w sensie spekulatywnym Fichte ujmował wojnę
dialektycznie: rozpoznawał w niej konieczny acz okrutny moment
rzeczywistości, który może stać się wehikułem przyszłego postępu,
wolności i pokoju. To, czy taki postęp się realizował czy nie, zależało
już od moralności aktorów wojennych, których filozof nieustannie pragnął
#emph[wychowywać do wolności];.


